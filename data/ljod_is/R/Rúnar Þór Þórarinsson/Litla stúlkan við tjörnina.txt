Litla stúlkan við tjörnina

Eftir stóran labbitúr í garðinum
settist ég aftur upp á legsteininn
við gröfina beið mín skælandi maður
með liljur í hönd

Fyrirgefðu!

Ég er einmana
er þér sama þótt ég leggist hér niður?

Í forvitni kinkaði ég kolli
og yljaði þessum mikla vini
gegnum hrím hjarta míns

Síðan ég kom síðast
hefur margt átt sér stað

Eins og þú manst
missti ég fyrirtækið
og konan skildi við mig

En nú er ég kominn á götuna
og börnin tala ekki við mig
eftir málið sem kom upp

Ég er ekki fullkominn ástin mín – hef mína galla
en ekkert af þessu á ég þó skilið – er það?

Nei – hvíslaði ég
og kyssti þennan mikla vin

Ég sá hann fyrst
um kvöldið við tjörnina