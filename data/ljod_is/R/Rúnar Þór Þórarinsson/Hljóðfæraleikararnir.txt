Hljóðfæraleikararnir

Eftir áralangar æfingar
og þrotlausar tilraunir
tókst það.

Við sömdum lag handa heiminum!

Það kviknaði í litlu herbergi
og hljómaði strax vel
en með tímanum fór það óvænt
fram úr björtustu vonum.

Textinn hófst á óskiljanlegum
samhengislausum hávaða
en í hægum takti
komu orðin eitt og eitt
undursamleg og heillandi
í óstöðvandi stígandi.

Aðbúnaðurinn var ítarlegur
enda hvergi til sparað
og er það komst loks á markað
elskuðu allir það og dáðu.

Það flutti á vinsældalistana
og fjarlægðist okkur
en hvenær sem það hljómaði
í útvarpi eða sjónvarpi
á vörum annarra
eða sem minning úr hugskoti
bræddi það hjörtu okkar.

Tilbrigði við stefið fylltu heiminn
bergmál fortíðarinnar varð
metsöluplata morgundagsins,
lokasinfónía hljóðfæraleikaranna.

Og við lifum
að eilífu
sem tónlist.