Oddaflug

Lag: Komdu og skoðaðu í kistuna mína.

Það líður á haustið og gæsirnar gráu
af gleði og öryggi hefja sitt flug.
Og braut þeirra liggur um heiðloftin háu
þær hafa í vængjunum lipurð og dug.
Þær raða sér skipulegt oddaflug í
og auðvelda ferðina talsvert með því.
Tralalala ....

Og lýst er því náið í lofteðlisfræði
hve léttir það flugið á áfangastað
að vaff laga straumar um vængina flæði
og víst er að gæsirnar nota sér það. 
Þótt skólanám yfirleitt ei sé þeim tamt
og ekkert þær lesi, þær vita það samt. 
Tralalala ....