Álfamærin

Úti´ í blárri fjarlægð býr álfamærin góða
og orðsendingu golan frá henni til mín ber: 
Komdu ég kalla´ á þig
 komdu og hittu mig.
Hérna á ég eitthvað sem ég ætla´ að gefa þér.

Ljúft er því að hlýða að leggja´ á nýja vegi
á leiðarenda álfamær fögur væntir mín.
Handan um höf og fjöll
heillandi berast köll:
Þetta sem þú átt að eiga alltaf bíður þín.

Og eftir grýttum brautum ég áfram verð að halda
en ekki finn ég hana sem kallar mig til sín.
Gangan svo örðug er.
Alltaf jafn langt frá mér
álfamærin glettna geymir gjöfina til mín.