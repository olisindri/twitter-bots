Lifun

stríðir ólgustraumur		
um stræti í hjartaborg	
flæðandi táraflaumur		
fyllir hvern kima sorg		

tvennar lautir tómar		
trega þrungnar sjá		
hvar stjarna lítil ljómar		
lengst höndum þeirra frá	

skýjaveröld vildi		
vitja þessa ljóss			
heimti úr lífsins hildi		
svo harmur ákaft óx		

dimmur dapurleikinn		
dreifist allt um kring		
blíðu augnablikin		
bara endurminning		

þjáningin mun þverra
þá er undin grær 
þrútin augu þerrar
hinn þýði vonarblær

hlýnar hjartarótum
hjá mynd af orðni tíð
dofinn fer úr fótum
frelsið leikur um líf

annað segja aðrir
en óskir geta ræst
er fæ ég mínar fjaðrir
flýg með þér skýjum næst