hugrenning

Blekið hverfur þar sem það blandast snjónum 
en ég held áfram að skrifa
ein og yfirgefin á stól
úti í skafli á gamlársnótt
í nýju hippamussunni minni
sem ég fékk frá settinu
og útvíðu lánsbuxunum 
sem vinkona mín á
sit ein og yfirgefin
á stól úti í skafli
og skrifa um
fyrstu klukkustundir nýja ársins
og kveð um leið
með söknuði þó og horfi
á eftir því gamla
bráðna með snjókornunum 
á stéttinni sem ekki náðu að lifa nógu lengi
til að frjósa og hjálpa
við að mynda
skafl við útidyrnar