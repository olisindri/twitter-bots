Stend þér við hlið

Stattu á þínu,
berðu höfuðið hátt.
Taktu á móti öðrum 
með góðvild og sátt.
Ég stend þér við hlið
þegar veröldin hrynur,
en stattu á fætur,
hvað sem á dynur.
Þegar ég sá þig
í fyrsta sinn anda,
ég minntist þess að eitt sinn
ég lærði sjálf að standa.
Lífið líður hratt,
dagar verða að árum
og oftar en ekki
tilfinningar að tárum.
En mundu að hvert eitt 
þitt brennandi spor,
yljar mínu hjarta
um vetur og vor.