Vísur á sjó

Vagga, vagga, 
víða, fagra undurbreiða haf, 
ástarblíðum blævi strokið af, 
vagga, vagga, 
allar sorgir svæf og niður þagga. 

Húmið hnígur 
hægt og blítt um endalausan geim. 
Stormur felldist fyrir eyktum tveim. 
Húmið hnígur. 
Hægt í öldudali skipið sígur. 

Aldnar vakna 
endurminningar, en sofna um leið; 
hugann dregur aldan blökk og breið. 
Draumar vakna; 
duldir þræðir upp í sálu rakna. 

Bernsku draumar, 
blíðir eins og ljúfrar móður hönd, 
andann leiða inn í blómskrýdd lönd. 
Ljúfir draumar 
líða um sálu eins og heitir straumar.