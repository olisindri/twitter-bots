Seiður frá dóttur til móður

Kona þú, sem ólst ást þína 
Eilífð gafst og gleði 
Sköpun þinni aldrei gleymi 

Sár þín, gyðja sem grætur, 
gróa senn þótt sárt nú blæði, 
sindri tár og stirni á hvarma. 

Þú sem þreyttir dimmar nætur 
þöglu myrkri í og næði, 
hulin mjúkri þoku vorra harma. 

Móðir buguð, heyrðu bæn mína: 
Bros þitt blítt sem öllu réði, 
fegurð aftur færi þessum heimi. 

Þessi ein er öll mín þrá: 
enn þitt andlit rétt að sjá. 
Svo ég gömul fræði forn 
finn í mínu minni 
magna seiðinn 
sorgareiðinn 
frið í hjarta svo ég finni 
frelsi, kyrrð og sannleikskorn. 

Allur mun þinn miski bættur 
mistrið, tómið hverfa 
Yndislega undravættur 
aldrei mun að aftur sverfa. 

Legg ég á og mæli um 
að megi ljós þitt skína 
með heita ást í huganum 
Ég yrki um móður mína.