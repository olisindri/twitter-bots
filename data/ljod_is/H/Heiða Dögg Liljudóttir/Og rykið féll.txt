Og rykið féll

Ég vaknaði í regninu eftir síðustu helsprengjuna. 
Það eina sem ég mundi voru mánuðir, ár ófriðs. 
Ærandi þrumur sem skáru lygar úr eyrum mínum. 
Hvítglóandi eldur sem brenndi vanann úr húð minni. 
Svíðandi stormur hreif með sér síðustu slitrurnar 
af því sem augun vildu aðeins sjá. 

Ég vaknaði nakin, húð mín rifin og viðkvæm, hreinsuð, ný. 
Hversu lengi lá ég í rústum tilvistar sem aldrei átti stað? 
Þegar óvarin augu mín vöndust nýju ljósi og ókunnum formum, 
reyndi ég að standa í óstyrka fætur. Þeir höfðu misst sinn 
gyllta fótbúnað, sem áður hefti för með þungu prjáli. 
Hvasst grjót skar mjúkar iljar, en bar með sér létti. Aflausn. 

Ég ráfaði lengi um og skildi ekki hvers vegna borgin hrundi 
eins og undan eigin þunga. Lengi rótaði ég í brotnum speglum 
sem varpað höfðu afskræmdri mynd og leyft mér að sofa. 
Loks þegar ég fann, djúpt í rústunum, spegilmynd sjálfrar mín 
afskræmdrar, heftrar, falinnar, fullrar af ótta, fann ég fræið 
sem öllu kom af stað. Og það spíraði í raunveruleika mínum. 

Líf!