Ellikvæði

Ævi sína enginn veit 
enda fyrir dægur, 
ellin margan illan beit, 
sem ungur þóttist frægur. 
Flestra dvína herlegheit, 
þó hárin gráu klæða. 
- Mörg er heimsins mæða. 
Endurminning einatt sleit 
út þegjandi tár 
- Mörg er heims mæða og mannraunin sár. 

Svei þér, elli, synd og gigt, 
svipur er þekkjanlegur; 
andskotinn á ykkar vigt 
út mér bölvan vegur; 
blóðið verður þar af þykkt, 
þankar vondir hræða. 
- Mörg er heimsins mæða. 
Aftansöngnum út er klykkt, 
en ellikvæðið stár. 
- Mörg er heims mæða og mannraunin sár.