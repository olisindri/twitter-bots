Lífsförunautur

Makalaust
Torvelt reynist tilhugalífið
líkt og illa melt máltíð
Teningunum er kastað
tala þinna tækifæra

Á sumum rétt smakkar
sólarstund svartrar nætur
með fáeinum þú festir ráð þitt
hafirðu á þeim slíkar mætur

Stúlka þinna drauma
dregur hana af handahófi
strá úr heilum akri
sætur moli úr sykurkari

Púsluspil persóna
milljarðir brota
ómöguleg pörun
og þú lætur þér nægja
að troða saman 
tveimur misstórum

Að endingu
Giftur og gefinn
af einskærri hendingu
líkt og falli af himnum
skær stjarnan, fullkomin samsvörun

En með konu og kettlinga
börn og ógrynni reikninga
fastur í viðjum lífsins
þú hristir hausinn og hugsar
kannski, kannski í næsta lífi?