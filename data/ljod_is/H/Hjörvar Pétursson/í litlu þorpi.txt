í litlu þorpi

í litlu þorpi
hanga lánsföt af Elvis
í stofuglugga

parið
sem ber inn úr bílnum
hlær í nóttinni

í litlu þorpi
skína stjörnur
og norðurljós

í portinu
bak við frystihúsið
læðist minkur

neðan gilsins
er einskismannsland
fleinn í hjarta bæjarins

þar standa auð hús

bifreiðastöður bannaðar á bryggjunni
svo jeppar mala í lausagangi
meðan skroppið er í heimsókn um borð

í litlu þorpi
lokar barinn klukkan níu
eða hvenær sem hentar

börnin rata ein heim
í myrkrinu sem glóir
af sjónvörpum

í fjörukambinum
hímir rislágt hús
með saltbarða veggi

hér búa draugar