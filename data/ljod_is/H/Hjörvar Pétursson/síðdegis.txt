síðdegis

og enn skín hún yfir eggjunum
þótt kulið sé byrjað að næða

bíllinn sem þyrlar rykinu
utar í firðinum
mun brátt renna í hlað
með tíðindin í farteskinu

svartur síminn
á veggnum í holinu
enn í lagi

þó fáir hringi í hjónin nú til dags
og tréhesturinn standi óhreyfður
í skápnum undir stiganum

- - -

enn nálgast hann óðfluga

fréttirnar munu senn gnæfa
yfir rökkvuðu hlaðinu
og bera við gráan himin
upp af fjórum svörtum
sólum