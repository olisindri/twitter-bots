litur örvar

Það er endalaus eyðimörk. Grá.
Og sem ég stekk af baki úlfaldanum 
finn ég hvað ég er skítug, 
fötin rifin og örugglega 
vond lykt af mér.

Því þarna stendur þú. Gulur.
Kominn, ég veit ekki hvaðan.
Og þú heilsar og ert svo fallegur,
spjallar svo skemmtilega við mig 
meðan ég verka mig upp.

Við drekkum kaffið
þú reynir að sannfæra mig 
að mig vanti einmitt eitthvað.
En ég bara stari útfyrir allt. Bleik.
Tek samt eftir hversu langa fingur
þú hefur, en heyri ekki hvað þú segir, 
fyrr en ég óvart sé inn í svört augun.

Og ég varð aftur frú Sigríður
komin útúr eyðimörkinni. 
hjá mér situr sölumaður. 
Ég versla örugglega 
við hann með vorinu.  

Og þegar hann rennir úr hlaði 
er allt regnbogans 
á litinn.