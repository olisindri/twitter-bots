Til mömmu

Öll lífsins spor sem ei létt er að þramma
leitandi er ég að orðum í brag
að geta þér sagt hversu góð þú ert mamma
þú gafst mér svo margt sem ég á í dag.

Árin þau líða með eilífðar hraða
enginn veit hvað þau bera í skaut
ljúft er að þekkja til Þórustaða
þar sem fyrstu skrefin barnið hlaut.

Þakklátur drengur sem dagaði heima
dálítið lengur en ætlaði sér
hann lítur nú inn og lætur sig dreyma
að lífið það brosi við pabba og þér.

Ég elska ykkur bæði það ást mína vekur
hve yndislegt er að eiga ykkur að
og enginn það frá mér að eilífu tekur
þó endirinn sé á óþekktum stað.