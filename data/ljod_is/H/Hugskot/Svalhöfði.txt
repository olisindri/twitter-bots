Svalhöfði

andi liðinna ára 
kom aftan að mér síðustu nótt 
laumaði sér niður um hálsmál mitt 

smaug 
inn á milli 
herðablaðanna 

hótaði að 
reyra mig niður 
og sýna mér 

svart - á hvítu - söguna alla 

* * * 

ég hrökk upp með andfælum 
málaði veggina 
myrkri 

setti svart 
utan um dýnuna 
blúnduofið bláfjólurökkur 
utan um sængina og svæfilinn 

og rétt áður en ég lagði aftur augun 
tók ég niður tunglið 

kæfði glóð stjarnanna 

dreypti loks bleki í hvítu augnanna 
til að tryggja að allt yrði 
örugglega 

almyrkvað