aðventublús

sólin gyllti gervilegar skreytingar í Bourbon stræti 
í franska hverfinu í New Orleans
þar sem ég gekk
annarshugar
á eftir 

hvítskeggjuðum jólasveininum
- uppáklæddum 
innan um peysugráan almúgann

þetta var enginn íslenskur afdalasveinn
heldur Santa Claus í öllu sínu veldi

við stöldruðum við  
á götuhorni

hlustuðum stundarkorn 
saman 

tvö

á unga pilta
syngja frá hjartanu
tilfinningaþrunginn blús

eins og ég 
var hann langt að kominn
fótgangandi og  í svörtum skóm

hvað veit ég um hvort hann vissi hvert hann var að fara?