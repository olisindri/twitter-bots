Leit að mannlegri tilveru - Dagur II

Regnboginn er brúin 
og samt heyri ég grasið ekki vaxa. 
Vísar mér ekki á gull 
en húsið er gult 
eins og túnfífill á grænum lundi. 
Hún er ung 
en samt ævaforn, 
eilíf í rósóttum kjól og gúmmístígvélum. 
Fer með stöku úr Íslendingasögunum 
um leið og hún kastar steini í París. 
Spyr fleiri spurninga 
en ég fæ greint. 
Talar ekki heldur hlær. 
Hlær við mér. 
Gefur mér egg 
og kyssir mig á kinnina. 
Horfinn úr garðinum 
og fylgi sólargeislanum.