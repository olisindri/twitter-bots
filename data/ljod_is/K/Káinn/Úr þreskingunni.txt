Úr þreskingunni

Fyrir hvern fer ég að yrkja?
Fólkið það langar í bita;
þess vegna þríf ég nú pennann,
það mega stórskáldin vita.

Þegar ég þreyttur og hrakinn
þvælist í bólið á kveldin,
dreymir mig kolsvarta djöfla,
sem dansa í kringum eldinn.

Svipillir, svínfættir árar
sveiflast um loftið í hringa;
fullir af fítons anda,
með forkum þeir allir mig stinga.

Horaðir, hálfbrunnir skrokkar
hausana glottandi skóku.
Ég þekkti þar bindindisböðla,
sem bjórinn frá okkur tóku.

Ég hrekk upp og veit þá með vissu,
að víst hefur einhver mig stungið;
því tjaldið er fullt af flögðum
á flugi - og þá er nú sungið!