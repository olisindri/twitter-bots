Í polli minninganna

hvert hús á sína sögu
kristallaða í regndropum þakrennunnar
sem skolar burt með föllnum eigendum

gamlar sögur renna burt og safnast í poll

í polli minninganna er gruggug drulla gamalla ára
liðinna atburða

gimsteinarnir sökkva til botns
og bíða þar glataðir
uns einhver svamlar í pollinum
og réttir sáttahönd til botns
þar sem óslípaðir demantar bíða

en hornið sem gall er þagnað
í rökkri aldanna er hljóð þess gleymt
og grafið á árbökkum peningafljóta
sem flæða um gömul gróin sár

á bökkunum er óreiða, glundroði
á hafnarbökkunum bíða réttlætisskip sem ekki hafa verið affermd
þau bíða samþykkis sem aldrei kemur

við hin biðum eins og þriggja manna óvinsæl pönksveit
með réttan boðskap en enga áheyrendur