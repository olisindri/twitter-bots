Gráttu mig eigi

Gráttu mig eigi, 
þó ég bíði þess að þú komir frá sólinni 
og kyssir mig,
faðmar mig og gefir mér heiminn.

Gráttu mig eigi,
þó ég standi hinum megin 
við glerið og græt þig, 
horfi á þig í fjarska 
og kalla þögulli röddu 
á þig sem ég þrái.

Gráttu mig eigi,
þó þú heyrir óm af minni rödd,
sjáir mína hönd leita þinnar
og tár mín falla vegna þín.

Gráttu mig eigi,
þó þú getir ekki stigið skrefin til mín 
eða rétt mér þína hönd. 
þó þú sveipir þig skikkju 
og gangir burt.

Gráttu mig eigi 
því ég elska þig.