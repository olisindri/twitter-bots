Kannski

Kannski dönsuðum við saman 
í silfruðu regninu.
Kannski flæddi það yfir okkur, 
fyllti vit okkar 
ljúfri angan af sumarblómum
og frelsi.
Og græni kjóllinn þinn varð blautur
og límdist við líkama þinn
og þú dansaðir í rigningunni
og hlóst
og þú varst svo ómótstæðileg 
með brosið í augunum,
blómin í hárinu,
að ég réð ekki við mig
heldur strauk kinn þína
og laumaði á þig kossi.
Kannski svaraðir þú atlotum mínum
og við áttum ástheita stund,
veltumst um í grasinu
sem var blautt og hrollkalt 
við nakta húð okkar. 

Kannski var það draumur 
sem mig dreymdi
meðan ég svaf
og regnið söng við gluggann minn.