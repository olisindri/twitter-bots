Tónleikar

Goðumlíkur
smýgur hann um sviðið
og flauelskenndar reykjarslæður 
hringa sig 
um svitastirnt brjóst hans.
Þungur sláttur bassans
læðist upp í gegnum gólfið
kitlar mig í hlustirnar
og skautið.
Hugfangin 
bera ég sál mína, 
leggst nakin við fætur hans 
og úr myrkvuðum salnum
berast háværar stunur:
,,Meiri munúð!
Meiri ástríður!´´
Og þegar frygðarópin
nísta bæinn
leysist heimur minn upp
í eldinum
sem hann kveikti 
með söng sínum.