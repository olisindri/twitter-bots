Breytt

Kaupfélagið heima
var ógnvænlega stórt,
heill heimur
af eftirsóttum vörum.
Litla stelpan 
sem missti sjónar
á mömmu sinni 
hélt aftur af tárunum 
með herkjum
og óttaðist það mest
að þurfa að ráfa 
milli rekkanna
um eilífð
og mamman
myndi bara hverfa,
rétt sisvona.

Ég er enn sama stelpan
en kaupfélagið 
hefur hins vegar minnkað
og búið að opna 
Bónusverslun
hinum megin götunnar.