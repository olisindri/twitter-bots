Sögur

Þegar augun segja sögur
sem að enginn þarf að túlka
og sú eina sem að segir þær
er annars konar stúlka 
sem að segir skrítnar sögur
og sjaldnast mikið vit í
orðaflaumi hennar þó að
augun segi sögur sem 
að sjaldan þarf að túlka
þá get ég aðeins brosað
því að stúlkan hún er annars 
konar stúlka en ég vandist 
því að engar aðrar stúlkur 
segja annars konar sögur
sem að fáir geta skilið en
sjálfur er ég samur og 
einn af þessum mörgum

        (en ekki er því að neita
        að stundum er ég ein-
        stakur og gleymi mér
        þá iðulega í annars
        konar sögum).

----

Þegar augun segja sögur
sem að enginn þarf að túlka
nema augun sem að skilja
og augun sem að brosa 
því ef augun segja sögur
er sagan ætluð einum
	
	(og ekki get ég neitað því
	 að stundum er ég einstakur
	 eins og vísast flestir þeir
	 sem skynja hennar sögu).

En yfirleitt þó læðist að mér
annars konar grunur;
að stúlkan hún á sögu
sem að enginn getur túlkað
og að stúlkan hún á 
leyndarmál sem að 
enginn getur skilið 
og enginn getur vitað 
að stúlkan hún á skugga
og í skugganum hún grætur
þegar skilningsvana augu 
gefa henni gætur 
og tala illum tungum
um háskalegar sögur

	(sem vafalaust má túlka
	 á vafasaman máta).