Ferðin heim

Þú birtist smátt og smátt 
úr hjúpi jarðar 
svört þúst sem enginn sá fyrir. 
Grænklæddir steinar á bláum feldi 
leirparadís úr barnungu hraunteppinu 
fjallasýn sem umvefur, 
bindur og byrgir sýn. 
Fljúgandi fuglar, prófastar, flugvélar 
fleytur á leið úr faðmandi kyrrðinni 
út í harða víðáttuna. 
Mýmargar línur stálþilja og steinsteypu 
þétt þyrping lifandi hvítra veggja 
sem bera samofinn dúk bárujárns. 
Flóð sálna eftir öskugráu malbikinu 
og ásjóna mín 
í spegilmynd á skítugri bílrúðu.