Þrír viðskilnaðir

„Þótt páfi mér og biskup banni, 
bana sæng skal konungmanni 
hásætið til hvílu reitt; 
kórónaður kóngur er eg, 
kórónu til grafar ber eg, 
hvort þeim er það ljúft eða leitt. 

Vos eg hafði um alla ævi 
og erfiði bæði á landi og sævi; 
lifði eg oft við lítinn kost; 
á Kjalar einatt eyðimörkum 
úti eg lá í vetrar hörkum, 
þoldi bæði fjúk og frost. 

Margar fór eg ferðir glæfra, 
fætur mína vafði í næfra, 
kulda mér þá sviðinn sveið; 
en — hvað var það hjá hugar angri, 
hverja stund á vegferð langri, 
sem eg fyrir land mitt leið? 

Konunglegan klætt í skrúða, 
kistuleggið holdið lúða, 
ber sé látin ásýnd ein; 
breidd sé Sigurflugu sængin, 
svo til hinzta flugs ei vænginn 
skorti gamlan Birkibein. 

Vel er, að þér sálma syngið 
og saman öllum klukkum hringið, 
meðan eg skaflinn moldar klýf; 
en í tilbót eitt mér veitið, 
Andvökuna mikinn þeytið, 
andvaka var allt mitt líf.“