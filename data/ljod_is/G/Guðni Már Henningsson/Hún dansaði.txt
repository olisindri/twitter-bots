Hún dansaði

Hún kom sem sunnanvindurinn
með sólina handa mér og þér
og hún skein svo ljúft og laðandi
svo lýstist næturhimininn

hún dansaði er dögun rann
hún dansaði er kvöldið kallaði
hún dansaði inn í nóttina
og er morgunskíman merlaði
 
hún átti það sem eftir var
af eldi sem eitt sinn logaði
hún gaf okkur allar gjafirnar
sem í gær við fundum hvergi
 
hún hló svo hátt í nóttinni
hún grét er kvöldið kallaði
hún brosti ein til birtunnar
er morgunskíman merlaði
 
svo fór hún burt í birtingu
er bjarmi dagsins logaði
og sólin hennar systir er
og skýin hennar slæður 

við leitum hennar allstaðar
við leitum hennar hér og þar
í birtu morgunskímunnar
í rökkri okkar hugsunar
við leitum hennar logandi
svo lýsist næturhimininn
 
en hún fór burt í birtingu
er bjarmi dagsins fölnaði
og sólin hennar systir grét
og skýin lutu höfði

 
hún hló svo hátt í nóttinni
hún grét er kvöldið kallaði
hún brosti ein til birtunnar
er morgunskíman merlaði