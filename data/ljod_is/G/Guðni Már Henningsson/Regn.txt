Regn

Í miðju steypiregninu
grúfi ég mig í asfaltið
snerti með vörum mínum
fjarlægðina til þín
legg kinn að köldum veruleikanum
og hlusta eftir
klukkum dagsbrúnar

regnið fellur
og tónlistin í eyrum mínum
klukknahljómurinn
í sál minni
slær í forundran

fuglar gærdagsins
kalla 
og ef þú sérð mig
ekki snerta mig
ekki segja orð
því ég er staddur
í hinum sæta ilmi
nýslegins grass
í dal óskanna
í landi fljótanna miklu

skrepptu frekar
í skjól og syngdu
fagnaðarsönginn
og ég skal nema hann
síðar er klukkur klingja
ekki meir

í miðju steypiregninu
grúfi ég mig í asfaltið
en ég er
hlátur skólabarna
síðasta sólskinið
ekki 
segja
orð