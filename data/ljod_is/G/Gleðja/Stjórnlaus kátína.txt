Stjórnlaus kátína

STJÓRNLAUS KÁTÍNA

Gefðu þér tíma, 
til að eftirláta eðlislægri kátínu þinni 
að skondrast inn í þéttan skóg alvörunnar, 
til að glettast, skoppa og ærslast þar til hlátrasköllin hendast á milli
trjástofnanna, langt upp í krónur þeirra. 

Leyfðu glaðværð þinni að berast 
yfir trjátoppunum, áfram með næðingnum 
að hvössum vindum fjallsbrúnanna, 
þeytast langt upp með vindorkunni, 
hlæja sig máttlausa á svifi,
hátt upp í lagskiptum lofthjúpunum,
stjórnlaus og frjáls hátt í heiðkvikunni.
Þar til hún loks berst til þín aftur 
með snúningi jarðar úrvinda og hamingjusöm.

Gefðu þér tíma til að gleðjast.