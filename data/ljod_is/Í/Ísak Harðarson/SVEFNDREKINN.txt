SVEFNDREKINN

Ég sit einsamall í rykugu kjallarakytrunni og hlusta
á síðustu plötuna með George Harrison – þá sem kom 
út eftir dauða hans. Hún vinnur á við hverja hlustun,
kannski eins og sjálfur dauðinn? Ég var að kreista 
í haldarlausu krúsina síðustu dreggjarnar úr 
hvítvínsbeljunni, (reyndar á ég tvær smáflöskur í 
ísskápnum og örlítið rauðvín), og sit hér aleinn
við gömlu tölvuna sem er ekki einu sinni nettengd. 
Ég er nýbúinn að segja upp eftir sextán ára starf á
geðveikrahælinu og er dálítið skelfdur: Mun ég lenda
lífi mínu sæmilega eins og flugdreka þegar vindurinn 
færist í aukana? Ég veit það ekki – svosem hver
lendir lífi sínu virðulega í dragsúgi dauðans? – en ég 
reyni að hughreysta mig með því að lesa Iðrandi syndari
eftir Isaac Bashevis, búinn að taka fyrri svefnpilluna, 
búinn að gera allt sem ég veit að ég á að gera – og eftir 
stendur ekkert nema þetta sem ég hef enga stjórn á; 
síðasti hluti lífs míns: Hið óvænta ...