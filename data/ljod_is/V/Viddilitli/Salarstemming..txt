Salarstemming.

Sjálfumglaði galgopinn
hringar sig utan um 
míkrafóninn og eys úr skálum sínum
sandblásnum minningum liðinna daga.

Fólkið í salnum horfir á hann og man eftir sjálfum sér í 
rútum,
tjöldum,
rúmum,
móum
og stórmörkuðum.

Síðan fer sjálfumglaði galgopinn heim og hengir sig á heimatilbúinn snaga laus við alla yfirborðsmennsku.

Fólkið mætir hins vegar í salinn reglulega
og minnist þess
að til eru ævintýr og óraunveruleiki á mánudögum og miðvikudögum
en hina dagana
eru til lífeyrissjóðir,
innvextir og útvextir,
barnalán og barnabætur,
bílalán og bankar.

Sjálfumglaði galgopinn kemur hins vegar bara í salinn á mánudögum
og miðvikudögum
og ef vel er að gáð
má glöggt sjá 
far eftir 
snaga
á jakkakraganum hans.