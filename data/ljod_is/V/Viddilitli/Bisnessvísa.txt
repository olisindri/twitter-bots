Bisnessvísa

Sýndarveruleikinn er svart hvítur
hvatir
á móti
skynseminni
hvatirnar dobbla skynsemina síðan í smók
og plata inná hana smá aukavinnu.
Skynseminn framleiðir langanir fyrir hvatirnar
og hvatirnar borga henni, í næstu reykpásu, 
með fölsuðum seðlum.
Skynsemina grunar ekkert og framleiðir í kæti sínu nokkra bunka af vellíðan

Þetta gengur síðan svona í nokkurn tíma

Hvatirnar eru farnar að reykja stóra Havanavindla og bjóða skynseminni upp á einn og einn smók á meðan þeir klappa henni á bakið fyrir vel unnin störf og framleiðsluhæfileika.

Síðan sofna hvatirnar einn daginn eftir árshátíð hvatavinafélagsins.

Þegar þær síðan vakna á ný
þá kemur lítill skynsamur gleraugnapúkalegur skynsemisstarfsmaður í heimsókn til hvatanna 
með yfirlit og segir.

\"Þetta lítur hálf illa út.\"

Hvatirnar segja

\"Nei nei okkur sýnist þetta bara vera flott hjá þér
fáðu þér bara vindil og slappaðu af.\"

Næstu fimm árin
þá framleiðir skynsemin ekkert nema
vantanir
endalausar vantanir af ýmsu tagi

Hvatirnar koma einn daginn inn í fyrirtækið með látum íklæddar bleikum fallegum pelsum úr sjalgæfri dýrategund.

\"Hva hvað er málið
Við erum hér með pantanir,
ég endurtek, pantanir,
alls kyns pantanir,
síðan fær maður ekkert nema einhverjar helvítis
vantanir
þetta getur nú ekki talist
mjög skynsamlegt er það
og það frá skynseminni sjálfri komið