Sund

Þegar ég syndi þá skiptist ég á 
að telja ferðirnar
og að telja þær ekki.
Þegar ég tel þær þá líður mér líkt og ég sé að fara í próf í þýskum háskóla.
Eftir slíka sundferð þá fæ ég mér yfirleitt hrökkbrauð með osti og hálft mjólkurglas og sofna síðan klukkan þrjár og hálfa mínútu yfir níu.

Stundum þá gleymi ég að telja ferðirnar.  Þá finnst mér eins og lífið sé til í alvörunni og  finn þá að tíminn er það ekki, því þegar maður ruglar tímanum saman við lífið þá tapar maður yfirleitt sjónum á hvoru tveggja, hins vegar þegar maður telur ekki mínútur eða ferðir þá eru oft teljandi líkur á því að maður verði hamingjusamur uppúr þurru.