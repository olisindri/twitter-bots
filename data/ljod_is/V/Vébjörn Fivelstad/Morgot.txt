Morgot

Húki útí horni inni á bar og sötra bjór
Harma það sem áður fór
Í mér logar samviskunnar miskabál
Döpur minning þjáir þreytta sál

Ég minnist föður sem sæði lífsins sáði
laga hans og viðmiðs sem mér háði
Hann gaf mér völ en ég fékk þó ekki samið
Hlaut þá dóm þó glæp ei hefði framið 

Sár og bitur sór ég arfleið hans að eyða 
og hans börn í villigöngur leiða 
Í svartamyrkri skyldu fá að hírast
þar sem varnarleysi þeirra væri skýrast

Þau skyldu fá að kynnast ógn og hroða
og aldrei lifa nema í vá og voða
Öll þau skyldu mínum dómi sæta
uns köldum dauða þjökuð myndu mæta



Hundrað þúsund harmakvein mig kvelja
nú hefnist mér mín staðfesta og elja
Panta annan bjór og fæ mér sopa
mér er bumbult - læt mér nægja að ropa 

Eldar brunnu mér í hjartarótum
Er þeir stigu land þitt traustum fótum
Fyrstir fengu að bragða á bræði minni
betur hefðu fargað eigin skinni

Þeir sem síðar máttu dagsljós líta
Allir fengu sama dómi að hlíta 
Hefndarþorstinn brann þó ei jafn heitt
er börn míns föður ótal hafði deytt

Eftirsjá er allt sem ég á eftir
Angist, eymd og sjálfshatur mig heftir 
get ei lengur við minn sora unað
fæ ei af mér góða hluti munað 

Harmur minn og voðaverk mig buga
Hokin lýt ég höfði, hvíli huga 
Líkt og seytli úr gömlu svöðusári
svíður vanga undan föllnu tári