Sund í Reykjafirði

Búningsklefinn kindakofi.  
Þú hengir fötin þín á ryðgaða nagla.

Ef þú stígur út fyrir fjölina 
þá klessist kindaskíturinn 
upp á milli tánna.

En það er allt í góðu lagi 
við erum að fara í sund.
Það er gaman.

Þú sérð ekki til botns í þessum polli.
Þú sekkur upp að kálfum í drullu
en hún er náttúruleg 
og gerir okkur örugglega gott.

Það er synt, buslað og kafað.
Hoppað, skvett og hlegið.

Stundum strjúkast álar við fæturna 
og þú rekst á eitt og eitt hornsíli.

Hér synda allir saman.

Eftir sturtu af mýrarvatni 
hlaupum við um túnin 
og mildur andvarinn þurrkar okkur.

Við erum börn náttúrunnar.