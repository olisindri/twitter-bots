Í fjörunni

Hann gengur í fjörunni 
og virðir steinana vandlega fyrir sér 
svo hann hafi frá einhverju að segja 
í kvöld.

Hann tekur þá upp einn af öðrum
og hitar í lófanum,
kemur síðan auga á höfuð í sandinum.

Þetta er höfuð af lítilli stúlku 
sem starir í fjarskann
grænum augum,
svo hvít og kyrrlát á svipinn.

Dreymir hana ketti?
Dreymir hana hunda?

Hann sest hjá henni 
og raðar steinum í kring,
býr til stóran hring
utan um þau bæði.

„Þú getur lokað augunum núna,
ég skal vaka yfir þér,“ segir hann.

Horfir svo til sjávar
og dregur djúpt andann,
vonar að seint muni flæða að.