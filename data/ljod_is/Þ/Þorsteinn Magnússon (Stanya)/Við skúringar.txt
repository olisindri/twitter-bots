Við skúringar

Gamlar tíðir grundar
við gólf og stiga duddar.
Skaft og moppu mundar,
magann á sér nuddar.

Glott við skeggið gælir,
gýtur augum, slórar.
Vatn í moppu mælir,
magann á sér klórar.

Fast um kústinn klípur,
kuski saman smalar,
mjög um moppu grípur,
við magann á sér talar.

Kátur, kjaftaglaður,
kvæði af munni fýkur.
Mikill vexti maður
magann á sér strýkur.

Sápuvatni væddur
vopnum sínum otar,
í morgunsárið mæddur
og magann á sér potar.

Moppar gólf og ganga,
geiflar sig og byrstir.
Í mat fer mjög að langa,
magann á sér hristir.

Garnagaulið krefur,
gerjast hungurþankar,
magnast matarþefur
á magann á sér bankar.

Augum röskum ratar
í ryk á gólfi, spáir.
Marga diska matar
í magann á sér þráir.

Þá hugsun stöðugt stundar
stunum hungurs meður,
moppu sína mundar;
í magann á sér treður!!!