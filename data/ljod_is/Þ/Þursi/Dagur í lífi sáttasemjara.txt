Dagur í lífi sáttasemjara

Ég stekk fram
kem með tillögu
sem allir hafna strax.
Geng fúll í burtu
fæ mér kaffi og spái í spilin,
stekk fram
kem með tillögu
sem allir hafna strax.

Klóra mér í hausnum
horfi á Esjuna
spyr hana um lausn
en hún svarar ekki,
fæ mér kaffi, svart að þessu sinni.
Ég stekk fram
kem með tillögu
sem allir hafna strax.

Fresta fundinum og fer heim
þar sem fjölskylda greiðir atkvæði
hvað eigi að vera í matinn,
ég kem með tillögu 
sem allir hafna strax.

Það vill enginn semja við mig
þrátt fyrir góðar tillögur.
Öll þessi græðgi og frekja
endurtekur sig alltaf.