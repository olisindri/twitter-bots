Þjófar á nóttu

Undir spegilsléttu yfirborðinu
mara ég í kafi og legg á ráðin
eins og þjófur á nóttu

sjá ég færi yður gjafir
og þú tekur brosandi á móti mér
í rauða kjólnum 
girnileg og tælandi
allt eins og áður
nema ég er ekki ofurölvi

og undir flöktandi bjarma kertaljósanna
stelur þú sakleysi mínu
og ég stel þótta þínum
og við stelum nóttunni
hvort frá öðru
eins og aldrei komi önnur meir

í hálffullum glösunum
loga eldar
kyndlar nýrra tíma
og skuggar okkar spegla sig í þeim
og hvísla sín á milli:
þetta kemur engum við
nema okkur
nema okkur...

og fyrir utan
hríslast logndrífan
um miskunnsama nóttina