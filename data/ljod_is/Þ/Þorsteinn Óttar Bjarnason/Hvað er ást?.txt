Hvað er ást?

Ástin er
 ekki blossi úr eldflaug
 sem flýgur á vængjum lostans
 í níuoghálfaviku
 ofhitnar
 og brotlendir
 með farþega innanborðs

 ástin er
 ekki úlfabros
 allan hringinn
 með girndarglampa í augum
 þess sem allt vill fá
 og engu fórna

 ástin er
 ekki hrafninn
 sem þráir glys og glingur
 en veit ekki
 að gullið býr
 hið innra

 ástin er
 aðeins kyrkingslegt tré
 sem vex í þögn
 upp af leiðum okkar
 og laufgast á vorin
 eftir að við erum bæði
 löngu farin

 ástin er
 hversdagsleiki
 heiðarleiki
 brosandi augntillit
 þögul snerting

 ástin er
 ég og þú saman
 í marglitri veröld sem var
 en er nú óðum að hverfa sjónum
 í baksýnisspeglinum
 inní grámóskuna.