Sólskríkjan

Sú rödd var svo fögur, svo hugljúf og hrein,
 sem hljómaði til mín úr dálitlum runni.
 Hún sat þar um nætur og söng þar á grein
 svo sólfögur ljóð um svo margt sem ég unni,
 og kvöld eftir kvöld hóf hún ástarljóð ein -
 ó ef að þú vissir hvað mikið hún kunni.

 En fjarri er nú söngur þinn, sólskríkjan mín,
 og sumur þíns vinar hin fegurstu liðinn.
 Hann langar svo oft heim á Þórsmörk til þín,
 hann þráir svo ljóðin og vornæturfriðinn, -
 hann harmar í skógunum hrjósturlönd sín,
 hann hlustar sem gestur á náttgalakliðinn.