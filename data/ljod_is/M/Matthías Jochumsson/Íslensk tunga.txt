Íslensk tunga

Hvað er nú tungan? - Ætli enginn 
orðin tóm séu lífsins forði. - 
Hún er list, sem logar af hreysti, 
lifandi sál í greyptu stáli, 
andans form í mjúkum myndum, 
minnissaga farinna daga, 
flaumar lífs, í farveg komnir 
fleygrar aldar, er striki halda. 

Tungan geymir í tímans straumi 
trú og vonir landsins sona, 
dauðastunur og dýpstu raunir, 
darraðarljóð frá elztu þjóðum. 
Heiftareim og ástarbríma, 
örlagahljóm og refsidóma, 
land og stund í lifandi myndum 
ljóði vígðum - geymir í sjóði.