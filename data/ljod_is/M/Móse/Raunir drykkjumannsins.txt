Raunir drykkjumannsins

Hver kvartar og rífur kjaft? 
Hver á í deilum við allt og alla? 
Hver fær sár af kjaftshöggum og glóðaraugu? 
Og kann ekki fótum sínum forráð.

Þeir sem drekka sig fulla á pöbbum. 
Og þeir sem koma svo saman í heimahúsum 
til að halda partý, stunda svalldrykkju. 
Já, svolgra vín fram á rauðan morgun. 

Horf þú ekki á vínið, með aðdáun, 
hversu það í fyrstu glóir í glösunum og rennur ljúft niður.
Og lætur þér líða einsog þú eigir allan heiminn.
Það er aðeins skammgóður vermir. 
Því að síðustu kemur það einsog höggormur 
til að spýta eitri í hold þitt og sál.
Þá muntu fá að sjá kynlega hluti, 
og munnur þinn mun mæla algjört rugl. 

Og þá muntu verða ósjálfbjarga 
eins og sá sem liggur úti í miðju hafi 
og kann ekki að synda. 
Já, eins og sá er enga björgun fær. 

Og þú munt hugsa: Þetta er búið.
Ég mun drukkna í vínhafinu. 

Eða er þetta vímuástand  drykkjumannsins?
Og ef svo er, hvenær mun ég vakna? 
Og komast inn á Vog.