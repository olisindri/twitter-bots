Það er núll í 40

Myndarlegur maður um fertugt 
gengur lækjargötuna til enda og 
heilsar einhverjum vegfarendum 
sem hann þekkir 
með brosi á vör og 
lyftir hattinum, 
það skín í skallann, en 
lítur svo ekki við ýmsum 
kunnuglegum andlitum heldur 
lítur feimnislega undan og 
skoðar sjálfan sig í búðargluggaröð. 
"Flottur frakki."

Hann er á leið til 
mömmu sinnar í kvöldmat. 
Kjúklingurinn býður utan við sig; 
hlakkar ekkert sérstaklega til 
að vera étinn.

Að sjónvarpsfréttum loknum 
labbar maðurinn inn í herbergið sitt, 
sem er hliðin á foreldrasvítunni. 
Það er stráklingablátt 
með plakötum hér og hvar. 
Það hefur ekkert breyst í mörg ár.
Hann fer í tölvuna, 
skoðar internetið. Og sofnar 
einn, klukkan tvö.