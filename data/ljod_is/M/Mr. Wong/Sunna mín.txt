Sunna mín

Gamall maður situr í stofunni sinni, 
hann hefur átt þessa stofu í tugi ára,
frúin situr tveimur bossum frá honum.

Það er samt meira bil 
á milli þeirra en svo;
hún situr í miðjum sófanum
sá gamli er í húsbóndastólnum.

Hann lítur út um gluggann,
það er blíðskaparveður,
og horfir á sólina.

Gamli maðurinn hefur alltaf 
viljað hugsa til hennar,
ekki frúarinnar 
heldur sólarinnar,
sem Sunnu sína.

En málið er: Hann er ekki þannig maður.
Það fer honum ekki að segja eða hugsa:
"Sunna mín"
eða það heldur hann, í það minnsta.

Síminn hringir, Sunna er hátt uppi
langt í það að hún setjist.

"Já, hæ," svarar gamli og starir á Sunnu sína. 
"Nei, bæ," kemur strax á eftir.

Hann biður frúnna um að útbúa
kaffikræsingar fyrir sig.

"Hver var þetta?" spyr frúin
er hún kjagar eins og mörgæs 
fram í eldhús.

"Símasölumaður," lýgur gamli maðurinn
sem hlakkar til matarins. 

Hann vildi ekki fá heimsókn, 
það myndi trufla stund hans með Sunnu sinni.

Sá gamli er að mana sig upp 
í að kalla hana það: 

 - Sunna mín

í hljóði.