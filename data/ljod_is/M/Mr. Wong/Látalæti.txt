Látalæti

Gamall maður gengur berfættur 
- reyndar vandræðalega nakinn  - 
yfir útlenska naglafjöl 
í fyrsta skipti á langri ævi. 

Hann sá svona rugl í sjónvarpinu, 
eins og svo margt annað, 
og ákvað að láta slag standa.

Hann er einbeittur á svip, svona
eins og unglingur að þræða nál.

Það líður yfir greyið manninn 
í öðru skrefi.

Hann fellur hægt fram fyrir sig 
á naglafjölina.

Hefði ekki getað verið verra, 
tautar sjónvarpsþulur í útsendingu.