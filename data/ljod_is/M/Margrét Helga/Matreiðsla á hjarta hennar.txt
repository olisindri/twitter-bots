Matreiðsla á hjarta hennar

Byrjaðu á því að traðka á hjarta hennar með skítugum skóm þínum. 

Þjappaðu og stappaðu þangað til hún þolir ekki meira og grátbiður þig um að hætta.

Kreistu þá 10 lítra af tárum hennar í skál.

Leggðu hana svo alla á skurðbretti og skerðu hjarta hennar í örþunnar sneiðar þangað til hún missir alla virðingu fyrir sjálfri sér, en þráir þig í eilífri von um að þú verðir aftur eins og þegar þið kynntust fyrst.

Þegar hjarta hennar er orðið verulega aumt og bólgið, helltu þá tárum hennar yfir sneiðarnar, bættu við hálfri matskeið af blóði og hrærðu vel saman í þeytara.

Ath. Gott er að nota einnota hanska við þetta. Gættu vandlega að þurrka allar slettur jafnóðum upp og hafa hreint og snyrtilegt í kringum þig!

Fylling:
Gott er að fylla svo í hjartað með blýi og þungum steinum til að ná fram sem mestri þjáningu.

Steiktu allt saman á pönnu við hæsta hita.  Best er að hafa hjartað útbrunnið.

Nuddaðu svo reglulega með salti, helst í hverjum mánuði.

Geymist í frystikistu eða þar sem börn og almenningur sjá ekki til...