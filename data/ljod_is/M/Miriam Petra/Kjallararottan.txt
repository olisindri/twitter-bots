Kjallararottan

Ég næ ekki til þín,
sambandið er rofið
og símakonan vill ekki hjálpa mér.

Ég hringi í öll uppgefin
hjálparnúmer.
En þau hjálpa ekki,
því ég er númer sjö í röðinni
og ég gefst upp
á því að leita. 

Þegar ég finn þig ekki
þá langar mig 
að hoppa út í eilífðina
og óska þess

að ég væri hið fríða fljóð,
yndismærin,
sú alíslenska með bláu augun
og freknurnar
sem þú kaust yfir mig,

ég er bara rotta
í kjallara einhvers í Vesturbænum
og meindýraeyðirinn
kemur klukkan þrjú.