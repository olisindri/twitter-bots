Partý?

Ég veð snjóinn upp að hnjám
og einmana ljósastaurar kalla á mig.
Bakkus eltir mig
og starir svörtum augum
á eymd mína,
ég öskra út í nóttina
að ég sé hvergi undir honum komin
en vindurinn kæfir óp mín.
Ég forðast snertingu hans
og finn hvernig skórnir
fyllast af snjó.
Hamslausar hugsanir hendast 
með mér á meðan hjarta mitt 
kvartar yfir kjarkleysi.
Líf mitt er stöðugt rifrildi
við sjálfa mig
um stráka sem þora engu
enda þori ég ekki sjálf.
Helvítis leigubílar koma 
aldrei þegar ég þarf þá.

Þetta er allt þeim að kenna.