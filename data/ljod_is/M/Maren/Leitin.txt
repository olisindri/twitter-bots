Leitin

Í háum hælum vafraði um 
einn hrímkaldan dag og leitaði þín 
Kallaði með vörum kulnuðum 
kallaði lágt, komdu til mín 

Af mér rann regnið blautt 
er rýndi í virtist vonlausri leit 
Náföl snót með nefið rautt 
Kuldinn nísti, samt var ég heit 

Niður vangann vatnið rann 
inn varir læddist beiskt og salt 
Ég leitaði og loksins fann 
Lítið hjarta, hrætt og kalt 

Einn dag ég gleymdi að þessa dýrð 
Drottinn skapaði handa mér 
Þú ert barnið hans og í mér býrð 
Blessun hans er yfir þér