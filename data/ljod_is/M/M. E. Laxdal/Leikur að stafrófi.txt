Leikur að stafrófi

Andlit hans í augum andanna
Blóðugt minnið grefur undan hugsuninni
Draugagangur í sálinni
Eilífðin bíður átekta í skugganum
Frostrósir prýða bláar varirnar og
Geðveikislegt glott afmyndar ásjónuna er
Hann gengur á glerbrotum brostinna
     væntinga
Í vefi örlaganna leynast endalokin
Jafnvægislaus línudans yfir hyldýpi
     hugans
Kveðjustundin er runnin upp

Limlestur liggur með kinn við kantstein
Með freðið bros og stirðnað glott

Nafnlaus miði krýnir líflausar tærnar
Óþekkt númer í enn einni skjalaskrá
Presturinn kemur og blessar holdið
Rólegur biður hann hinstu bæn og
Signar andlaust jarðargervið, hverfur
     svo á braut

Tilvist mannsins er lokið hér á jörðu
Útförin fer hljóðlega fram
Vinir og vandamenn samhryggjast
Yfir ótímabærum dauða ástvinarins
Þess sama og fyrir stuttu átti allt
     lífið framundan
Æskan glötuð og tækifærin ólifuð
Ömurleg lausn á tímabundnu þunglyndi.