dagatal

dagurinn í dag er

slyngur maður með fima fingur sem 
spilar lag úr lífi mínu
 
ég dansa með

dagurinn í gær var 

fúll fauti sem klístraði saman í möppu myndum
úr minningum lífs míns

ég föndraði með

dagurinn á morgunn er 

Julie Andrews sem syngur
lífið mitt í söngleik 

ég mun syngja með

sunnudagurinn er 

prestur sem boðar ást og frið 
á vígvöllum veraldarinnar

ég boða með

mánudagurinn í hinni vikunni er 

mæddur maður sem horfir á sápuóperur 
með tárin í augunum 

ég tárast með

þriðjudagurinn þar á eftir er

þreytt kona sem málar myndir 
í litum lífsins

ég mála með

miðvikudagurinn er 

mikill maður sem stjórnar sinfóníum 
í tónum ástarinnar

ég læt stjórnast 

fimmtudagurinn er 

lífsreyndur leikstjóri sem leikstýrir leikurum 
í ólíkustu hlutverkum

ég leik með

föstudagurinn er 

ljóðskáld sem yrkir um atburði 
líðandi stundar

ég yrki með

laugardagurinn er 

loftbelgur sem svífur 
á vit ævintýra

ég svíf með


framtíðin er 

rithöfundur með margar hugmyndir sem ritast í 
útkrotaðar og óskrifaðar bækur

ég rita með

dagar lífs míns eru

jafn misjafnir 
og  fjöldi jarðarbúa
 
ég lifi með

lífið mitt er
lottó

ég spila með.