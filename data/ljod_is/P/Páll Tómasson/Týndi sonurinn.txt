Týndi sonurinn

Ég er óskilgetinn sonur Tómasar Guðmundssonar, ég er heilagur andi, ég er þvottavél.

Árið 1932 var ég í Berlín og mér leið ekki vel.

Ég var skapaður til að væla, einsog eilífðarstúdent. Ég er þykkmjólk framleidd í Mjólkurbúi Flóamanna á Selfossi.

Á áttunda áratugnum var ég umboðsmaður Abba og ég djammaði með fína fólkinu í Stokkhólmi. „Till fest för att fira det nya året!“ hrópuðum við.

Ég sakna borgarskáldsins og áranna þegar við Anna öskruðum: Þetta djöfulsins smáborgaralega íhaldsrím með rómantískum væluhomma tendensum, þetta er bara rusl!