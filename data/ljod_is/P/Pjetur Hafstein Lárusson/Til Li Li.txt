Til Li Li

I

Golan gælir við gulnað hár skógarins
vegalaus förumaður stendur í glugganum
og hugsar um blóð félaga sinna
seytla niður ræsið
á Torgi hins himneska friðar.

Kyrrð.

Þetta gulrauða lauf
þessi skilningsvana þögn
þessi kviki dauði.

II

Þegar ég heimsótti förumanninn í dag
lá honum útlegðin þungt á hjarta
og hann, Kínverjinn
gaf mér, Íslendingnum
pakka af rússneskum sígarettum
þar sem við ræddum málin í Stokkhólmi.

Alþjóðahyggjan lætur ekki að sér hæða.