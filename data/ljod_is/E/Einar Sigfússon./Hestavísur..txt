Hestavísur.

Aska 
Askan svarta vekur hér 
nú vonarinnar glóð!
Virkilega gæfuleg, 
með kosti af besta tagi!
Rataði hún í hestakaupum, 
rétt á vora slóð!
Reynast skiptin trúi ég 
báðum í góðu lagi!

Atorka
Kastað hefur 
Kjarnorka
og kynnt 
sína jörpu línu.
Tíguls er dóttirin 
Atorka,
með allt á hreinu 
og fínu. 

Blíða
Blíða mér barst 
frá vini,
bærilega vetraralin.
Komin 
undan Keilissyni
kostagripur 
talin.
Fífilbleik á litinn 
ljómar
listavel í fjarska.
Þótt hafi hendur 
tómar
henni vart 
ég braska.    

Drífa 
Drífa er 
sem drottning fín
dável hörð 
í skapi.
Dillar lend 
og hátt við hrín
ef henni ríður 
knapi.

Elding
Elding skeiðar 
yfir grjót
alltaf tekst 
að standa.
Brúnskjótt er 
með bægifót
býsna reist 
að vanda.

Glóra
Glóra er rauð, 
sívöl og sælleg hryssa.
Sleipur náði ég henni 
í mitt vildarstóð.
Það er mín trú 
og það er stöðug vissa
að þjóðarstáss verði 
og til reiðar góð.

Glæsihryssur 
Fríðleik ber 
Gyðja frá Grund,
glæsileik 
Hrynjanda Hrund,
Venus hér var
um stund,
Von sýnist 
létt í lund.

Gullblesi 
er gæða klár,
sem getur farið 
vel í klofi
og eigandinn 
er ekkert smár
uppá tröppunum 
á Hofi.

Gyðja 
Mikið djásn 
er Gyðja frá Grund,
og geðjast mér vel 
hverja stund.
Geðið er gott,
ganglagið flott
og sómir sér 
við hliðina á Hrund.

Hervör 
Hervör myndast 
mæta vel, 
mig og gerir ríkan. 
Er það sjaldgæft 
að ég tel
að eignast kjörgrip slíkan.

Hrund 
Hrund er skjótt 
og breið á brjóst
og býsna prýðir nú 
sú mitt stóðið.
Ég fékk tvo fyrir einn 
það er ljóst.
Fylfull er hún, 
ja það var nú lóðið.

Kjarnorka
Kjarnorka er svört 
frá Kjarnholtabúi.
Kynbótahryssa, 
sem prýðir vora sveit.
Þeir eru með fádæmum 
tel ég og trúi
taktarnir fjölhæfu 
er veður hún reit.

Kjarnveig
Glóblesótt 
og fínt með fax
fer á gangi lipur,
Kjarnveigu 
ég kenndi strax,
kominn er listagripur.

Mósi 
Í jarðlífinu 
hann hrekti svalt.
Honum í kjötvöru 
er því breytt.
Eitthvað verður 
sett í salt,
svo í steikur, 
það ekki er leitt.

Mön 7
Fífilbleikstjörnótt, 
fríð á brá
fæddist af Hrundinni 
smá.
Ein Mönin enn
og ánægju kenn,
sem ætlar 
að vera okkur hjá. 

Neisti 
Víst mun Neisti 
verða góður
vasklega um sig ber.
Vænkast hagur 
vænkast hróður
vel hann líkar mér.

Óðfluga
Óðfluga ruddist 
í ræktunina harða.
Rauðbrún á litin 
með dálítið stress.
Sem folald hljóp 
yfir grindur og garða
glettnisleg á svipinn 
og vinkaði bless.

Ólga
Með fölskum tönnum
bítur best,
ber sig vel
á þremur fótum.
Um Ólgu er það
eins og sést
aðeins spaug
á léttum nótum. 

Rauðhetta
Eigi telst að hún sé höst
helst þó brokki gjarna.
Rauðhetta með rassaköst
rótast undir Bjarna.

Röst 
Sýnist vera laus við löst,
líkaminn brúnskjótt yndi.
Léttum sporum rýkur Röst,
sem reykur í snörpum vindi.

Skíma
Hátt sitt fríða höfuð ber
hörð á spretti þolin.
Skíma í Skálateigi er
skjótt með nettan bolinn.

Skuld 
Með hryssunni Skuld 
hófum við ræktunina aftur!
Um “Hrekkjaskjónu” okkar 
nágranninn blaðrar!!
Því hún er svo stórbrotin 
að stoppar varla kjaftur
og staða mála sú að 
lítið er að segja um aðrar!!!

Skutla
Skutla undan Skuld 
kom jörp
út úr skyndikynnum 
í langri ferð!
Hún töfrum frá Gára 
skilar skörp
sem og sköpulagi 
af bestu gerð!
Sú verður ei seld 
fyrir lítið verð! 

Smella
Smella á tölti 
treður spor,
í tún 
og veður engi.
Ung hún sýndi 
yndi og þor,
sem eflaust 
varir lengi.

Stóri-Jarpur 
stæltur er
stiklar létt 
um gjótur.
Sporar ísa, 
móa mer,
mjög í ferðum 
skjótur.

Telpa
Telpa skeiðið 
tifar létt
tónar jörðin undir.
Allt er þá 
sem orðið slétt
urðir móar grundir.  

Von 
Vonin gefur gull í tá,
gullmolarnir seiða,
Von sér milli bæja brá,
barst mér norðan heiða,
Vonin gjöf er guði frá
og gerir engum leiða.