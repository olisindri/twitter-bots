Myrkfælni

Heyrirðu myrkrið falla á?
Hversdagsleikinn hverfur eins og dögg fyrir sólu
og völundarhús myrkursins leikur sér að huga mínum
ég finn hvernig myrkrið stígur þunglega fyrir aftan mig
þar er bara svarta nóttin þegar ég lít við
ég finn hvernig hendur óttans leika um huga minn
þær fara græðgislega um alla króka og kima
og finna alltaf það sem þær leita að.

Litla barnið sem ég hef troðið niður í djúp sálar minnar
kemur aftur upp á yfirborðið
og ég get ekki annað gert en að kíkja undir sængina
og inn í skáp 
til að friða litlu stúlkuna.