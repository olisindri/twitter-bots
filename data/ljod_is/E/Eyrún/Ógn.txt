Ógn

Morgunn. 
Ég sit með sígarettuna.
Blæs þykkum, drepandi reyknum
og horfi á hann liðast út í loftið.
Lítill dordingull
unir sæll við sitt á handriðinu.
Kem auga á hann 
og blæs hugsunarlaust á hann.
Spennandi.
Hann stirðnar í eiturgufunum
í dauðateygjunum forðar hann sér
bak við handriðsbrúnina.
Ég glotti
og verð ekki vör við 
risavaxna mannhæðarháa
köngulónna sem stendur yfir mér.