Job af skáldi

Að öllum
líkindum
gæti þetta ljóð
verið 
betra.

Ég ætti 
í það minnsta
að láta 
eins og það
væri 
betra.

En svona
er það 
stundum,
ljóðið.

Ég ætti
líka 
að vera
meiri með
mig
en 
ég er.

Drekka meira
en ég geri,
ríða meira
en ég geri,
missa mig
í áflogum
og skáldlegu
málfari.

(í það minnsta
annað veifið)

Ég get ekki 
gert að því
þó þér finnist þetta
ljóð ekki gott,
get ekkert við því gert
þó þér finnist 
skáldið ekki
drekka og
ríða nóg.

Og ég kæri 
mig 
ekkert um 
að missa mig
fyrir þig.

Hvorki andlega
né skáldlega.

Ég skrifaði 
þetta ljóð heldur
ekki fyrir þig,
ég skrifaði það fyrir
mig,
eins og alltaf.