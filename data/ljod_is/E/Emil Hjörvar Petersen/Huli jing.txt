Huli jing

Ungar mjaðmir 
liðast, vekja
svarta fýsn.

Mórautt hár
eftir mjóbaki
tælir bleikar hendur.

Gegnsæ slæða
gárast á svitaperlum.
Vofa svífur um lendur
minninga.

Níu sinnum
hlykkist líkami
hlykkist, hnykkist
hlykkist, hnykkist.

Níu sinnum
blotna varir
blotna, bogna
blotna, bogna.

Hvað sérðu?

Hvöss eyru?
Hræ í skolti?
Rófu? Rófur?

Hugrenning, dagrenning
horfin í skaut og skoru. 
Þú átt þér enga von;
auður fastur í hlýrum,
æra hulin lygum.

Hvað sérðu?