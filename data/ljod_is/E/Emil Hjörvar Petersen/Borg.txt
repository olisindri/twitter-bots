Borg

Í miðri hringiðu aldanna
stöndum við frosin
með ryðgaðan lykil

við erum ný
alltaf ný

þéttur veggur
af röddum og hlátrasköllum
umlykur breyskleikann
sem streymir úr augum okkar
       vot, stingandi, ringluð

staðfestan horfin
nema þetta sé nýtt
upphaf

hvert andlit
er fellibylur
með sérnafn
hvert andlit
geymir skráargat

lykillinn gengur ekki
að neinu þeirra
nema okkar eigin

Í hringiðu aldanna
stöndum við varnarlaus
andinn er til staðar
röddin er til staðar
litir, útlínur og skuggar
nánast fullkomnir

en við höfum ekki
kjark né hug
til þess 


... að opna