Framadraumar Leppalúða

Af gamla Leppalúða
nú leggur jólailm.
Íklæddur skondnum skrúða 
starfa vill, hjá Saga-film.

Við Grýlu skildi grama
nú geim skal prufukeyrt
í leit að frægð og frama
á forsíðu „Séð og heyrt“. 

Nær Leppalúði frama
í framadrauma drama
ef fær hann pláss í keppni Rásar tvö? 

Leppalúði sendir 
látlaust Selfy snapp.
Hjá Loga gaurinn lendir 
með Leppalúðarapp. 

Hann hugsar sér gott til glóðar
um sín glæstu þáttaskil  
Hann höfðar vel til þjóðar  
horfir Bessastaða til.

Nær Leppalúði frama
í framadrauma drama
ef fær hann pláss í keppni Rásar tvö? 
það nægir kannski að þekkja Sigga Hlö.