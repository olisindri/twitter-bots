Þula

Örfáar brúnar og bláar
bragðgóðar, sumar hráar
stökur stórar og smáar
streyma sem vatn til sjávar.
Ómurinn ljúfur lætur
léttur í eyrum og sætur
ástfangnar Evudætur
enn hafa á piltum mætur.
Myndin minningu geymir
marga um fegurð dreymir,
úr glóðinni ennþá eimir
ef til vill enginn gleymir.
Bárurnar földum falda
freyða við stinningskalda
því skal til heiðar halda
á harðferðinni jökuls tjalda.
Þar ríkir fullkominn friður
fegurð sem gagntekur yður
og íslenskur sveitasiður
að setjast þar snöggvast niður.