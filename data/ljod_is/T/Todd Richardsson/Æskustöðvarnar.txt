Æskustöðvarnar

Þegar ég var lítill
bjó ég á Eskifirði,

áður en ég fór út í eyðimörkina
og gresjan hvíslaði að mér
að ég skyldi aldrei framar
svara nafninu Þóroddur Ríkharðsson
heldur heita
Todd, 
Todd Richardsson,

stóð ég oft á bryggjusporðinum
og horfði ofan í dýpið fyrir neðan.

Á þessum tíma hélt ég að eilífðin væri til 
og hugmyndaflugið ætti sér engin takmörk.

Skopskyn mitt hefur breyst mikið síðan þá.