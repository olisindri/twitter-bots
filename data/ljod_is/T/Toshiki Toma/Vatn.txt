Vatn

Ég trúi á þann kraft
sem býr í vatninu 
og gerir flötinn jafnan og sléttan 

vatn í djúpri dimmu,
gárur í leik við sólargeisla,
lækir úr fjallshlíðum         
og gullnir dropar eftir vængjablak

Óskorin mynd flýtur á spegli   
eins og hún hafi verið frá upphafi 


Dagarnir í lífi mínu líða  
einn, einn af öðrum  
eins og dropar sem falla á vatn, 
þungir, ljúfir eða glitrandi   

og streyma hljóðlaust út úr lífinu 
eins og þeir hafi aldrei verið í höndum mínum


en ég trúi 
að með tímanum líti ég í kyrrð 
óskorna mynd liðinna daga