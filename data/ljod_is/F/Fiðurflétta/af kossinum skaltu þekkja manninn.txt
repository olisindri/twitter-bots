af kossinum skaltu þekkja manninn

hann kyssir eins og páfagaukur
er með beittar varir
þurra tungu
(og mig þyrstir í íslenskt fjallavatn til að skola honum í burtu)

hann kyssir eins og hundur
ég er öll blaut í framan
af andfýlu hans
(og með eyrun full af slefi)

hann kyssir eins og froskur
tungan langa vefst um mína
alla leið niður í kok
(og hótar að rífa hana með sér á bakaleiðinni upp í hann)

en þú kyssir munúðarfullum kossi
við undirtóna ástríðunnar
með vott af dýrslegu eðli
(og þá veit ég að þú gætir verið maður mér að skapi)