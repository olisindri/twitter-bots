Titringur

Titringur, skjálfti, töfrar þjóta
tilefnið ert þú.
Helst af öllu herrans njóta
vil ég hér og nú.

Augnablik ég augum loka
stundina aftur lifi.
Við unaðskennd og undur doka, 
undarlega öll á svifi.

Mætast munnar að loknum degi
munaðurinn er  mikill.
Þú ert minn eini elskulegi
elsku og unaðs-lykill.

Milli svefns og sælu
sakna ég þín mest.
Hugar þíns og handa-gælu
hugnast mér nú best.

Í faðmi þínum fá að vera 
fagrar langar nætur.
Ekkert frekar vil ég gera
en eiga með þér rætur.

Ástarkveðju áfram sendi
ákall út í daginn.
Vil ég aldrei að víman endi
verði okkur í haginn.