Annar júní

Ég gleymi því aldrei,
því verður víst ekki breytt.
Þessi dagur, á sér stað
í mínu hjarta, um alla tíð.

Ennþá heyri ég hljóðið,
andardráttinn þinn elsku bróðir.
Hvernig líkaminn barðist,
við að halda í þér lífi.
Bara eina stund í einu, 
bara eina stund enn.

Ég þakka Guði föður,
fyrir nítján ár með þér.
En þakklátust er ég þó fyrir
að þennan dag, af öllum,
hafi ég verið hjá þér.

Á meðan lífið iðaði úti,
fyrir utan gluggann þinn.
Áttum við góða stund saman,
ég og þú, bróðir minn.

Það saknar þín stöðugt hjartað,
það breytir því víst ekkert.
En þegar sársauki og söknuður
eru við það að brjóta mig,
minnist ég þess fyrirheits,
að við hittumst aftur, seinna.

Ég hef kvatt þig að sinni 
elsku Þorri, stóri bróðir minn.
Ég kvaddi með þremur orðum
og andardráttur þinn þyngdist.
Þú heyrðir víst þrátt fyrir kvalirnar
að litla systir elskar þig.

Ég var farin þegar þú skildir við,
ég skrapp þó bara aðeins frá.
Ég vissi ekki að þú yrðir farinn
þegar ég kæmi á ný.
Eins erfitt og það var, 
þá hélt lífið mitt áfram
á meðan þitt líf fjaraði út.


Eftir allt sem á undan var gengið
þá tapaðist orrustan í þetta sinnið.
En við unnum stríðið, stóri bróðir
og við sjáumst, í eilífðinni.