Myrkviði

Til eru auðmenn hér í Vestrinu sem 
þykir fínt að nota uppstoppaðar hendur 
górilluapa fyrir öskubakka. Þar af 
leiðandi eru einnig til veiðimenn sem 
gera sér ferð til að sækja slíkan 
varning. Þetta veit ég af því að til 
eru sjónvarpsmenn sem elta ósómann uppi 
og sýna mér, þar sem ég sit og gef 
ársgömlum syni mínum pela fyrir 
svefninn. Elsku barn, mér líður stundum 
eins og apa á trjágrein, varnarlausum 
með afkvæmi sitt í fanginu. Þegar þú 
ert sofnaður skal ég fara niður í 
geymslu; þar í myrkrinu leynist 
örugglega apabúningur og riffill. Pabbi 
skal fara til Afríku að skakka leikinn. 
Og best að taka til hendinni í 
Reykjavík líka – París, London, Róm; 
varið ykkur, þrjótar og illmenni allra 
landa! Og þó, líklega gerum við best í 
sitja sem fastast á trjágreininni okkar 
og brosa framan í myndavélarnar. Aldrei 
að vita nema okkur verði leyft að fara 
með ljóð. Verst að vera ekki 
hagyrðingur upp á gamla mátann, en við 
gerum okkar besta.