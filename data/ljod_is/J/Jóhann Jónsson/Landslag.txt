Landslag

Í skóginum sefur vatnið.
Hjá vatninu sefur gömul borg.
Og silfurhvítt sumarregnið
seytlar af blaði á blað
í þrúðgri, þögulli sorg
 - af blaði á blað.
 
Og gamla borgin við vatnið
í villiþyrnunum hulin stóð.
Og dimmrauðar drúptu rósir
um dyr og múr,
sem hnigi þar hálfstorknað blóð
 - um dyr og múr.
 
Í skóginum úti við vatnið
ég viknandi leit hina gömlu borg,
sem hlýddi eg á hálfgleymda sögu
frá horfinni tíð
um örlög og sára sorg
 - frá horfinni tíð.
 
Í skóginum úti við vatnið
ég veg minn gekk hljóður um grafin torg.
Og silfurhvítt sumarregnið
seytlaði af blaði á blað
í þreyttri, þögulli sorg
 - af blaði á blað.