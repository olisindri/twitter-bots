á bryggjunni

með eigur sínar
í þvældu sængurveri
snarar hann sér í land
með hnýttan skrokk
sigg í lófum

sunnudagshetja
undir stólparæðum
þar sem fánar blakta
börnin dreymir í rigníngunni
að bera sverð og skjöld
svo nál fálkaorðunnar
fái hvergi stungið í hjartastað

hann brosir við örlögunum
þegar eigin skósólar
klappa lof í lófa
fyrir gamla tryggð
er hann gengur 
upp ormétna bryggjuna