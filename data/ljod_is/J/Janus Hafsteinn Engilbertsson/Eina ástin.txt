Eina ástin

Það voru geislandi augun
glaðlegt brosið
rauði hársterturinn
sem hún sveiflaði til og frá
og bústni rassinn
í rokkgallabuxunum
sem vöktu athygli mína
er ég hitti hana fyrst
í gagnfræðaskólanum

þá nýkominn að vestan
í of stórri úlpu
og hnéháum stígvélum

hvað hún sá við mig
skil ég ekki enn
því hún átti allra kosta völ

kannski var það
töframáttur dreifbýlingsins
og að ég stamaði
sem gerði það að verkum
að hún féll fyrir mér.