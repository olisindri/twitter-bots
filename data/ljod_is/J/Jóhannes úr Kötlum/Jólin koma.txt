Jólin koma

Bráðum koma blessuð jólin,
- börnin fara að hlakka til. 
Allir fá þá eitthvað fallegt,
- í það minnsta kerti og spil. 

Hvað það verður veit nú enginn, 
- vandi er um slíkt að spá.
Eitt er víst, að alltaf verður
ákaflega gaman þá. 

Máske þú fáir menn úr tini, 
- máske líka þetta kver. 
Við skulum bíða og sjá hvað setur
- seinna vitnast hvernig fer. 

En ef þú skyldir eignast kverið,
ætlar það að biðja þig
að fletta hægt - og fara alltaf
fjarskalega vel með sig. 

Hér má lesa um hitt og þetta,
heima og í skólunum, 
sem þau heyrðu, afi og amma,
- ekki síst á jólunum.