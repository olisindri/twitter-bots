Pétur og Inga

Þið kveiktuð ljós á lýðsins braut
þó liðu bæði sára þraut,
þið vöktuð mörgum von og trú
sem veikur lá við heljar brú.
Því verður æ, mín bænin blíð
að blessun Drottins alla tíð
ykkur þúsund fylgi föld
og friðsælt gefi ævikvöld.

”Í bljúgri bæn„ ég krýp á kné,
við krossins ykkar þunga tré,
og bið að loks sé linuð þraut
á langri þyrnum stráðri braut,
ég bið að nú sé gatan greið
að gæfan fylgi ykkar leið,
ég bið að skærast skíni sól
skaparans á Laufáss ból.

1996
© allur réttur áskilinn höfundi