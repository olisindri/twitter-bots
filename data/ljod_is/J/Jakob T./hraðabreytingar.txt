hraðabreytingar

Með því að flytja út á land
hægi ég á hraða mínum
gref stríðsöxi
baráttu upplýsingaöflunar,
tylli mér í sæti rólyndis
horfi á sveitalífið silast framhjá,
gefur mér hornauga
álítur mig utanaðkomandi aðskotahlut
sem þarfnast tilkomumikilla umbóta
eða einfaldlega að hrekja mig út
með heygöfflum, ljáum og kyndlum á lofti.

Með því að flýja úr hraðahelvítinu
þar sem hugsunin er trufluð,
lendi ég í samfélagi þar sem ekki er allt með felldu.
Kannski verð ég hrakinn aftur
eða tekst mér að kynnast púkum landsbyggðarinnar
og halda mér í rólegum straumi sældarlífsins?

Ég gríp vatnsfötuna og reyni að kæla mannskapinn.