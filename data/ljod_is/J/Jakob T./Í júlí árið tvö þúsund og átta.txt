Í júlí árið tvö þúsund og átta

Mig kitlar í hláturskirtlana
þegar fyrir framan mig flækist
heilsukind
og, að eigin sögn,
heilbrigð manneskja á hollustulegu fæði,
jarmandi um heilindi þess náttúrulega.

Hvar er annars náttúran í dag?
Í sóti og endurgræðanlegu dópi.
Plöntur pakkaðar inn í plast,
sjórinn kældur með örbylgjuofni,
og jöklar afklæðast í hita leiksins.

Með plastseðla í vasa röltir fólk um
rífandi sig yfir háu vöruverði.
Stjórnendur hlæja að lítilmagnanum
þuklandi sig yfir eigin fríðindum.

Lífið óskar hér með eftir meindýraeyði og skottulækni.