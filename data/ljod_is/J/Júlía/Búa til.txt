Búa til

Lítil orð sem eiga að merkja allt,
segja allt
sem í mér býr
upplýsa allt
sem ég veit og veit ekki,
falla sem hraun úr munni mér
eftir eldgosið mikla í hjarta mínu.

Þau orð
eru kannski ekkert
nema óregluleg röð bókstafa fyrir þig.

En hvernig sem ég reyni 
að skilja ekki orðin
liggur merkingin svo ljós fyrir,
skýr og tær í orðaflaumnum,
heit sem hraunið 
og storknar 
gleymist því aldrei.

Líkami minn ber merkin 
líkt og jörðin sem lenti undir hraunflóðinu.
Hólar og urðir líkama míns
eru orðin mín, 
merking þeirra
og upplifunin sem olli flæði þeirra.

Hvað veldur gjósinu?, spyrðu kannski.

Ef þú veist ekki að það ert þú,
þá veistu ekkert um mig.