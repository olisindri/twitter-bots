Ferðalok

Ástarstjörnu 
yfir Hraundranga 
skýla næturský. 
Hló hún á himni, 
hryggur þráir 
sveinn í djúpum dali. 

Veit ég, hvar von öll 
og veröld mín 
glædd er guðs loga. 
Hlekki brýt ég hugar 
og heilum mér 
fleygi faðm þinn í. 

Sökkvi eg mér og sé ég 
í sálu þér 
og lífi þínu lifi. 
Andartak sérhvert, 
sem ann þér guð, 
finn ég í heitu hjarta. 

Tíndum við á fjalli, 
tvö vorum saman, 
blóm í hárri hlíð. 
Knýtti ég kerfi 
og í kjöltu þér 
lagði ljúfar gjafir. 

Hlóðstu mér að höfði 
hringum ilmandi 
bjartra blágrasa, 
einn af öðrum, 
og að öllu dáðist, 
og greipst þá aftur af. 

Hlógum við á heiði, 
himinn glaðnaði 
fagur á fjalla brún. 
Alls yndi 
þótti mér ekki vera 
utan voru lífi lifa. 

Grétu þá í lautu 
góðir blómálfar, 
skilnað okkarn skildu. 
Dögg það við hugðum, 
og dropa kalda 
kysstum úr krossgrasi. 

Hélt eg þér á hesti 
í hörðum straumi, 
og fann til fullnustu, 
blómknapp þann gæti 
eg borið og varið 
öll yfir æviskeið. 

Greiddi eg þér lokka 
við Galtará 
vel og vandlega. 
Brosa blómvarir, 
blika sjónstjörnur, 
roðnar heitur hlýr. 

Fjær er nú fagurri 
fylgd þinni 
sveinn í djúpum dali. 
Ástarstjarna 
yfir Hraundranga 
skín á bak við ský. 

Háa skilur hnetti 
himingeimur, 
blað skilur bakka og egg. 
En anda, sem unnast, 
fær aldregi 
eilífð að skilið.