Ísland

Ísland, farsældafrón 
      og hagsælda, hrímhvíta móðir! 
Hvar er þín fornaldarfrægð, 
      frelsið og manndáðin bezt? 

Allt er í heiminum hverfult, 
      og stund þíns fegursta frama 
lýsir sem leiftur um nótt 
      langt fram á horfinni öld. 

Landið var fagurt og frítt 
      og fannhvítir jöklanna tindar, 
himinninn heiður og blár, 
      hafið var skínandi bjart. 

Þá komu feðurnir frægu 
      og frjálsræðishetjurnar góðu 
austan um hyldýpishaf, 
      hingað í sælunnar reit. 

Reistu sér byggðir og bú 
      í blómguðu dalanna skauti, 
ukust að íþrótt og frægð, 
      undu svo glaðir við sitt. 

Hátt á eldhrauni upp, 
      þar sem ennþá Öxará rennur 
ofan í Almannagjá, 
      alþingið feðranna stóð. 

Þar stóð hann Þorgeir á þingi, 
      er við trúnni var tekið af lýði. 
Þar komu Gissur og Geir, 
      Gunnar og Héðinn og Njáll. 

Þá riðu hetjur um héruð, 
      og skrautbúin skip fyrir landi 
flutu með fríðasta lið, 
      færandi varninginn heim. 

Það er svo bágt að standa í stað, 
      og mönnunum munar 
annaðhvort aftur á bak 
      ellegar nokkuð á leið. 

Hvað er þá orðið okkar starf 
      í sex hundruð sumur? 
Höfum við gengið til góðs 
      götuna fram eftir veg? 

Landið er fagurt og frítt 
      og fannhvítir jöklanna tindar, 
himinninn heiður og blár, 
      hafið er skínandi bjart. 

En á eldhrauni upp, 
      þar sem ennþá Öxará rennur 
ofan í Almannagjá, 
      alþing er horfið á braut. 

Nú er hún Snorrabúð stekkur, 
      og lyngið á Lögbergi helga 
blánar af berjum hvert ár, 
      börnum og hröfnum að leik. 

Ó, þér unglinga fjöld 
      og Íslands fullorðnu synir! 
Svona er feðranna frægð 
      fallin í gleymsku og dá!