Gunnarshólmi

Skein yfir landi sól á sumarvegi,
    og silfurbláan Eyjafjallatind 
    gullrauðum loga glæsti seint á degi. 
Við austur gnæfir sú hin mikla mynd 
      hátt yfir sveit, og höfði björtu svalar 
      í himinblámans fagurtærri lind. 
Beljandi foss við hamrabúann hjalar 
      á hengiflugi undir jökulrótum, 
      þar sem að gullið geyma Frosti og Fjalar. 
En hinum megin föstum standa fótum, 
      blásvörtum feldi búin, Tindafjöll 
      og grænu belti gyrð á dalamótum. 
Með hjálminn skyggnda, hvítri líkan mjöll, 
      horfa þau yfir heiðarvötnin bláu, 
      sem falla niður fagran Rangárvöll, 
þar sem að una byggðarbýlin smáu, 
      dreifð yfir blómguð tún og grænar grundir. 
      Við norður rísa Heklu tindar háu. 
Svell er á gnípu, eldur geisar undir. 
      Í ógna djúpi, hörðum vafin dróma, 
      skelfing og dauði dvelja langar stundir. 
En spegilskyggnd í háu lofti ljóma 
      hrafntinnuþökin yfir svörtum sal. 
      Þaðan má líta sælan sveitablóma, 
því Markarfljót í fögrum skógardal 
      dunar á eyrum. Breiða þekur bakka 
      fullgróinn akur, fagurst engjaval 
þaðan af breiðir hátt í hlíðarslakka 
      glitaða blæju, gróna blómum smám. 
      Klógulir ernir yfir veiði hlakka, 
því fiskar vaka þar í öllum ám. 
      Blikar í lofti birkiþrasta sveimur, 
      og skógar glymja, skreyttir reynitrjám. 
Þá er til ferðar fákum snúið tveimur, 
      úr rausnargarði háum undir Hlíð, 
      þangað sem heyrist öldufalla eimur, 
því atgang þann ei hefta veður blíð, 
      sem voldug reisir Rán á Eyjasandi, 
      þar sem hún heyir heimsins langa stríð. 
Um trausta strengi liggur fyrir landi 
      borðfögur skeið, með bundin segl við rá, 
      skínandi trjóna gín mót sjávar grandi. 
Þar eiga tignir tveir að flytjast á, 
      bræður, af fögrum fósturjarðar ströndum 
      og langa stund ei litið aftur fá, 
fjarlægum ala aldur sinn í löndum, 
      útlagar verða, vinar augum fjær. 
      Svo hafa forlög fært þeim dóm að höndum. 
Nú er á brautu borinn vigur skær 
      frá Hlíðarenda hám, því Gunnar ríður 
      atgeirnum beitta búinn. Honum nær 
dreyrrauðum hesti hleypir gumi, fríður 
      og bláu saxi gyrður, yfir grund. 
      Þar mátti kenna Kolskegg allur lýður. 
Svo fara báðir bræður enn um stund. 
      Skeiðfráir jóar hverfa fram að fljóti. 
      Kolskeggur starir út á Eyjasund, 
en Gunnar horfir hlíðarbrekku móti. 
      Hræðist þá ekki frægðarhetjan góða 
      óvina fjöld, þó hörðum dauða hóti. 
"Sá ég ei fyrr svo fagran jarðargróða, 
      fénaður dreifir sér um græna haga, 
      við bleikan akur rósin blikar rjóða. 
Hér vil eg una ævi minnar daga 
      alla, sem guð mér sendir. Farðu vel, 
      bróðir og vinur!" - Svo er Gunnars saga. 
      
- - - 

Því Gunnar vildi heldur bíða hel 
en horfinn vera fósturjarðar ströndum. 
Grimmlegir fjendur, flárri studdir vél, 
fjötruðu góðan dreng í heljar böndum. 
Hugljúfa samt ég sögu Gunnar tel, 
þar sem ég undrast enn á köldum söndum 
lágan að sigra ógnabylgju ólma 
algrænu skrauti prýddan Gunnarshólma. 
Þar sem að áður akrar huldu völl, 
ólgandi Þverá veltur yfir sanda. 
Sólroðin líta enn hin öldnu fjöll 
árstrauminn harða fögrum dali granda. 
Flúinn er dvergur, dáin hamratröll, 
dauft er í sveitum, hnípin þjóð í vanda. 
En lágum hlífir hulinn verndarkraftur, 
hólmanum, þar sem Gunnar sneri aftur.