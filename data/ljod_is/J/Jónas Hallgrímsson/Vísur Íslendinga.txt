Vísur Íslendinga

Hvað er svo glatt sem góðra vina fundur, 
er gleðin skín á vonarhýrri brá? 
Eins og á vori laufi skrýðist lundur, 
lifnar og glæðist hugarkætin þá. 
Og meðan þrúgna gullnu tárin glóa 
og guðaveigar lífga sálaryl, 
þá er það víst, að beztu blómin gróa 
í brjóstum, sem að geta fundið til. 

Látum því, vinir, vínið andann hressa, 
og vonarstundu köllum þennan dag, 
og gesti vora biðjum guð að blessa 
og bezt að snúa öllum þeirra hag. 
Látum ei sorg né söknuð vínið blanda, 
þó senn í vinahópinn komi skörð, 
en óskum heilla og heiðurs hverjum landa, 
sem heilsar aftur vorri fósturjörð. 

Já, heill og heiður, Halldór okkar góður! 
Þú hjartans beztu óskum kvaddur sért, 
því þú ert vinur vorrar gömlu móður 
og vilt ei sjá, að henni neitt sé gert. 
Gakktu með karlmannshug að ströngu starfi, 
studdur við dug og lagasverðið bjart, 
og miðla þrátt af þinnar móður arfi 
þeim, sem að glata sínum bróðurpart. 

Og heill ag heiður, hinir landar góðu, 
sem hólmann gamla farið nú að sjá, 
þar sem að vorar vöggur áður stóðu 
og vinarorðið fyrst á tungu lá. 
Hamingjan veiti voru fósturláði, 
svo verði mörgum deyfðarvana breytt, 
allan þann styrk af ykkar beggja ráði, 
sem alúð, fjör og kraftar geta veitt. 

Það er svo tæpt að trúa heimsins glaumi, 
því táradöggvar falla stundum skjótt, 
og vinir berast burt á tímans straumi, 
og blómin fölna á einni hélunótt. - 
Því er oss bezt að forðast raup og reiði 
og rjúfa hvergi tryggð né vinarkoss, 
en ef við sjáum sólskinsblett í heiði 
að setjast allir þar og gleðja oss. 

Látum því, vinir, vínið andann hressa 
og vonarstundu köllum þennan dag, 
og gesti vora biðjum guð að blessa 
og bezt að snúa öllum þeirra hag. 
Því meðan þrúgna gullnu tárin glóa 
og guðaveigar lífga sálaryl, 
þá er það víst, að beztu blómin gróa 
í brjóstum, sem að geta fundið til.