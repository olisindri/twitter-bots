Heima

Suður fórumk um ver, 
en ég svarna ber 
öflga eiðstafi 
úr úthafi: 
munarmyndum 
mjög þótt yndum, 
heimrof mig finni 
hjá Huldu minni. 

Þar er barmi blíður 
og blómafríður 
runnur í reit, 
er ég rökkri sleit, 
dalur, sól og sær 
og systur tvær, 
einkamóðir 
og ástvinir góðir. 

Þar er búþegn beztur, 
bóndi og prestur, 
til þess tel ég vottinn, - 
trúir enn á drottin 
og á sjálfan sig, 
svo sem ég á mig. 
Þar er líf í landi 
og ljóshæfur andi.