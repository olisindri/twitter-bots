Söknuður

Man ég þig, mey, 
er hin mæra sól 
hátt í heiði blikar. 
Man ég þig, er máni 
að mararskauti 
sígur silfurblár. 

Heyri ég himinblæ 
heiti þitt 
anda ástarrómi. 
Fjallbuna þylur 
hið fagra nafn 
glöð í grænum rinda. 

Lít ég það margt, 
er þér líkjast vill 
guðs í góðum heimi: 
brosi dagroða, 
blástjörnur augum, 
liljur ljósri hendi. 

Hví hafa örlög 
okkar beggja 
skeiði þannig skipt? 
Hví var mér ei leyft 
lífi mínu 
öllu með þér una? 

Löngum mun ég, 
fyrr hin ljósa mynd 
mér úr minni líði, 
á þá götu, 
er þú ganga hlýtur, 
sorgaraugum sjá. 

Sólbjartar meyjar, 
er ég síðan leit, 
allar á þig minna. 
Því geng ég einn 
og óstuddur 
að þeim dimmu dyrum. 

Styð ég mig að steini, 
stirðnar tunga, 
blaktir önd í brjósti. 
Hnigið er heimsljós, 
himinstjörnur tindra. - 
Eina þreyi ég þig.