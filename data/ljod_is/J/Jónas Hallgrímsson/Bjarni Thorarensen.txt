Bjarni Thorarensen

Skjótt hefur sól brugðið sumri, 
því séð hef ég fljúga 
fannhvíta svaninn úr sveitum 
til sóllanda fegri. 
Sofinn er nú söngurinn ljúfi 
í svölum fjalldölum, 
grátþögull harmafugl hnípir 
á húsgafli hverjum. 

Skjótt hefur guð brugðið gleði 
góðvina þinna, 
ástmögur Íslands hinn trausti 
og ættjarðar blóminn! 
Áður sat ítur með glöðum 
og orðum vel skipti. 
Nú reikar harmur í húsum 
og hryggð á þjóðbrautum. 

Hlægir mig eitt, það, að áttu 
því uglur ei fagna, 
ellisár örninn að sæti 
og á skyldi horfa 
hrafnaþing kolsvart í holti 
fyrir haukþing á bergi. 
Floginn ertu sæll til sóla, 
er sortnar hið neðra. 

Glaðir skulum allir að öllu 
til átthaga vorra 
horfa, er héðan sá hverfur, 
oss hjarta stóð nærri. 
Veit ég, er heimtir sér hetju 
úr harki veraldar 
foringinn tignar, því fagna 
fylkingar himna. 

Kættir þú margan að mörgu, 
svo minnzt verður lengi, 
þýðmennið, þrekmennið glaða 
og þjóðskáldið góða. 
Gleðji nú guð þig á hæðum 
að góðfundum anda. 
Friði þig frelsarinn lýða. 
Far nú vel, Bjarni!