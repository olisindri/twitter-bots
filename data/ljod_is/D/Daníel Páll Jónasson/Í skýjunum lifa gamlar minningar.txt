Í skýjunum lifa gamlar minningar

Ég sest upp í rúminu og stari á blettina á veggnum 
dökkir líkt og allt annað í kringum mig 
það er ennþá nótt. 
Ég stend upp og geng örfá skref um á ísköldu gólfinu 
teygi hendur mínar í blindni ofan í skúffuna 
þú ert ennþá þar. 
Ég opna bókina og fletti þvalur síðunum í myndaalbúminu 
skoða allar þessar ljúfu minningar aftur 
þú ert ennþá þar. 

... 

Ég geng um götuna sem og svo oft áður 
aleinn og einmana stari ég á strikin í stéttinni 
ímynda mér hvernig við héldumst í hendur 
föðmuðumst innilega 
kysstumst hlýlega. 

... 

Ég lít upp til himins 
hann er blár og fagur 
sólin skín niður á mig 
úr litlu sætu skýjunum. 

...og þú ert ennþá þar.