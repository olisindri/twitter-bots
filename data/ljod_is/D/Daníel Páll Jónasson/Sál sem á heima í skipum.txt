Sál sem á heima í skipum

finn andvarann blása mér blítt um vanga
birtan frá sólinni varpast af sænum
í fjarskanum sé ég tindra á tanga
tíbráin sýnir mér myndir frá bænum...

finn hitann frá geislunum hlýja kinnum
friðsæl mín ásjóna speglast á fleti
á hafi við hamingju aftur finnum
í höndum mér fiskar frá köldu neti...

undir stjörnunum skipið friðsælt skundar
á skýjum tunglið við þögnina dansar
á morgun við förum til fisksins fundar
finnum út hvort að hann netinu ansar...

...

vakna frá draumum í vetrarins drunga
dugur minn liggur víst bara í jöfnum
hugsa um námsefnið fullur af þunga
en sálina dreymir ferðir að höfnum...

skýrslan í skólanum eftir mér bíður
ég skila þarf strax fyrir næstu viku
meðan lífsins draumur framhjá mér líður
mælist ég efstur á einhverri stiku...

...

liggur minn hugur hjá framandi höfnum
eða heimsins speki og flóknum jöfnum?
liggur minn hugur hjá hafinu svölu
eða þeim tilgang’að ná hárri tölu?
einhverri tölu sem segir bara eitt:
“ég eyddi mínu lífi í ekki neitt...”

...

þegar stend ég doktor í fagnaðarglaum
og í höndum mér ber ég bókavinning
ég vakna mun leiður upp við vondan draum:
“að einkunn á blaði er ekki minning...”

...

ég hef sál sem á heima í skipum
en er laminn af lærdóms svipum...



10.03.2004