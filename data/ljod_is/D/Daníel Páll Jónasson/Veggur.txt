Veggur

hef horft lengi - í eilífðarinnar djúp 
reynt að brjóta leið 
gegnum lífsins harða hjúp. 

árum saman mistekist 
á vegginn harða rekist 
hruflað mig til blóðs. 

... 

veggurinn stendur þarna enn og hæðist 
að þeim sem undir honum 
í leit að götum læðist. 

styrkist við hvert tár 
stækkar meir hvert ár 
veggur sem byrgir sýn. 

... 

götin á veggnum svo smá 
sár orðin gömul og grá 
í horni hver einn situr 
einmana og bitur 
enga ást að fá. 

... 

auðn undir veggnum og hinum megin skárra 
leiðin í gegn er fær fótum svo fárra 
ekki fótum mínum 
lífið glatast sýnum 
og veggurinn stendur hér enn. 

... 

en nú sé ég gat eitt mjótt 
og flýti mér þangað fljótt 
skríð með herkjum inn 
kemst undir vegginn 
og mér er orðið rótt. 

bak veggsins 
hinum megin 
þar sem draumarnir rætast skjótt.