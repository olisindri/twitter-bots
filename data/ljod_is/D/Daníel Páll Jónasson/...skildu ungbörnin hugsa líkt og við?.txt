...skildu ungbörnin hugsa líkt og við?

matur hungur brjóstamjólk og sorg 
skapa eitt allsherjar ungbarnaorg 
en hvernig veit barnið hvað er á borðum 
þegar það kann ekki að tjá sig í orðum? 

blómin fögur hafa sína yndislegu angan 
og ljósastaurarnir búk einn svo langan 
í ungum hugum þeirra orðin öðlast myndir 
hvað þá um morð og mannanna syndir? 

... 

mamma og pabbi eru best og ráða yfir mér 
þau útvega allt sem er á boðstólnum hér 
ef þau rífast mikið og ofbeldi hrjúfu beita 
hvað mun það þá á tungu minni heita? 

pabbi ber í borðið með öskrum og látum 
saman við mamma föðmumst og grátum 
hann rýkur á dyr og þær lokast með hvelli 
dúkkurnar mínar detta í gólfið með skelli! 

með andlit mitt hallandi undir flatt 
segi ég mjóróma og skelkuð: \"datt!\" 
en önnur vera í horninu truflar mína sýn 
grátandi þar liggur blóðug mamma mín! 

mín líðan er annarleg - veit ekki neitt 
blóð hennar rennur enn þunnt og heitt 
brátt bresta mínar gáttir og tárin flæða 
mínar agnarsmáu hendur ná ekkert að græða! 

mamma horfir á mig hinsta sinni 
brestur eitthvað lítið í sálu minni 
úlnliður hennar svo blautur og aumur 
og líftími hennar nú virkilega naumur! 

... 

ég kann engin orð til að tjá mína sorg 
nema táraflóð mitt og mín angistarorg 
drukkinn pabbi kom heim en fór svo á brott 
á vörum hans eitt stórt allsherjarglott! 

ég ligg enn með mömmu og á engin orð 
banhungruð skríð ég ein undir borð 
þar er mitt skjól - svo fer ég til mömmu 
á himnum hitti ég hana - og ömmu. 

nú er ég þögul því að tárin eru búin 
ég sofna ein snöktandi saklaus og lúin 
vakningarhróp mín til mömmu dugðu ei 
nú fer ég til hennar - sofna og dey. 

... 

það kann að vera satt að orð mín heyrast ekki 
en samt get ég blótað öllum þeim sem ég þekki 
þó hugsanir mínar séu í einföldum myndum 
hatast ég enn - yfir ljótra manna syndum...