Dögun dagur kvöld og nótt

Dögun 
Laufið fellur niður líkt og fljót í klettabelti 
kettirnir ganga um mjálmandi til að einhver hleypi þeim inn 
en þrútnuð andlitin á gluggunum eru þunnindisleg 
bleytt upp úr vínanda og eiturlyfjum gærkvöldsins 
stara út og inn í eilífðina 
blönk og innantóm 
dauð fyrir mér. 

Morgunn 
Fólkið lifnar við og gengur út í sólríka kyrrðina 
sumir kveikja á sínum fyrstu sígarettum og stynja hljótt 
horfa um spekingsleg en samt svo tóm í höfðinu 
taka lítil skref og sopa af sterku kaffinu 
spáir í myndina á botninum á bollanum 
hvort þau verði hamingjusöm 
í framtíðinni. 

Dagur 
Bílar keyra um göturnar líkt og maurar í grasagarðinum 
fylltir af fólki sem hlustar á alltof háa tónlist 
og hugsar bara um gosdrykkinn og farsímann í höndum sínum 
hlustar á farþegann við hlið sér í bílnum 
sem talar einungis um kvöldið sem kemur 
hvort það verði ekki gaman 
í gleðskapnum í miðbænum. 

Rökkur 
Hálftómar göturnar óma af köllum og hlátri örfárra unglinga 
þau svíkjast um að koma í matinn til móður sinnar 
sem röflar bara um herbergisþrif og matartíma 
en þeim er sama og halda áfram á hjólum sínum 
borðandi sælgæti sem þau hnupluðu úr búðarhillunum 
taka mynd á leigu, fara heim og leggjast upp í rúm 
og prófa sig áfram á kossunum. 

Kvöldhúm 
Örfáar hræður týnast inn á götur miðbæjarins og drekka úr flöskum 
þær virðast svo einmana þarna án allra gamalla elskhuga 
leitandi sér að nýjum sálufélögum til að hlusta á sorgir þeirra 
og finna sig að nýju í faðmi einhvers til að elska og þrá 
örvæntingin í augum gamalla karla sem misst hafa konur sínar 
eykst með klukkustundunum sem líða 
en ekkert gengur í lífinu. 

Nótt 
Göturnar fylltar af innantómum sálum sem fylla sig með áfengi 
röltandi um göturnar og vona að einhver falleg kona sjái sig 
en ekkert gengur sem skyldi og leigubílarnir græða meira 
tínandi upp glataðar og tíndar sálirnar úr lífsgæðakapphlaupinu 
sem ekkert hafa misst og munu ekkert græða að lokum 
hugsandi það sama og allir miðaldra karlmenn hugsa 
að ekkert líf er skárra en að sitja heima og gráta 
og vita að einhver gerir það sama. 

Dögun 
Ég kem heim frá skemmtilegu kvöldinu í faðmi vinahóps og ástarinnar 
en finn samt hvernig þessar sýnir skríða inn í huga minn 
fyllandi mig vorkunnsemi og kvíða fyrir framtíðinni 
að kannski verður einhver eftir mörg ár sem mun hugsa það sama 
hugsar um mig, hvernig ég missti ástina mína og geng um strætin 
einmana og leitandi að einhverjum að nýju 
einhverjum til að elska 
og fylla framtíð mína. 

Ástæðulaus kvíði 
á skemmtilegu kvöldi.