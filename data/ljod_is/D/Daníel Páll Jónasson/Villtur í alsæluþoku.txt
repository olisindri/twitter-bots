Villtur í alsæluþoku

ég ranka við mér liggjandi með andlit mót hvítum himni 
steinar allt í kringum mig en enginn liggur ofan á mér 
snjónum kyngir niður og hljóð hans það eina sem heyrist 
er lifandi frostrósunum dettur í hug að lenda á höfði mér... 

ég er ómarinn – óbrotinn – ósærður – og lifandi mjög 
ég veit ei hvar ég er staddur og sé hvorki fram né aftur 
svo ég stend upp og geng af stað með spurul augun 
stefni á hvítsortann minnislaus en glaður... 

er ég villtur? spurningarnar teygja úr sér á vörum mínum 
er ég dáinn? efinn blómstrar í frjórri mold hugar míns 
hvert skal halda? áttirnar hverfa líkt og styggar rjúpur 
svo ég stefni á það sem ég tel að sé rétt... 

það rofar til þegar ég held lengra niður hlíðina 
fjöllin gnæfa yfir mér – frosin tár á bröttum hlíðum 
sólin rífur af sér huluna og brosir við mér er hún vaknar 
geislarnir hitta mig og hita upp ískalda hörund mitt... 

refir skjótast undan steinum 
rjúpur skríða undan leynum 
örninn flýgur hátt yfir mér 
öll náttúran á lífi hér... 

ég stend á bjargi og sál mín hlý 
hef ei hugmynd hvert ég sný 
austur? norður? suður? vestur? 
hvert skal halda er minnið brestur??? 

en fegurðin svo djúp og ég stari 
sé að engu skiptir hvert ég fari 
því ég man ekkert hvort eð er 
og gæti allt eins háttað hér.... 

hlýr 
meyr 
ástfanginn 
gagntekinn 
af fegurðinni hér 

ég stari áfram dáleiddur og dofinn 
fjöllin sofa því þögnin er ei rofin 
vindurinn hvíslar og árnar skríða hljótt 
andvarinn blæs í eyra mér “góða nótt” 
hérna get ég að eilífu gleymt mér 
dvalið að eilífu í kyrrðinni hér 
hvernig get ég verið villtur 
þegar ég ligg hér rólegur – stilltur 
stari þögull – orðlaus upp í hljóða geima 
aldrei villtur... því hér á ég heima...