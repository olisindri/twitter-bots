veðursins værukærð

sólin virðist kúra löt undir þykkri og grámöskvasaumuðu 
skýjaábreiðunni. út úr litlu rifunum má sjá geisla hennar 
sem hljóðlátar hrotur - og ég veit nú að hún mun seint 
vakna. ljósið allt í kring er framkallað úr rafmögnuðum 
perum - sem megna sín lítils gagnvart skammdegisins árás. 

vindurinn byltir sér í mókinu sínu og hreyfingar hans kalla 
fram lítillátan en greinilegan gust. hár okkar dansa í takt 
við hægan andardrátt kára og á húð okkar sest döggin sem 
runnu úr hvörmum andrúmsloftsins. trén syngja bakraddirnar. 

á götunum hlaupa til örlítil sandkorn sem nýta sér tækifærið 
og leika hróka þessa lágstemmda fagnaðar. plastpokarnir og 
svalafernurnar sem duttu úr fangelsum heimilanna leika sér 
fljúgandi um loftið - sem hrafnar í háloftum. í fjarskanum 
má heyra tónlist úr fjarlægum búðarglugga: 

í mókinu dvel ég og í þögninni sef 
vetrarárstíðin er laus við allt þref 
náttúran tekur undir sönginn svo tær 
og í hlutleysisveðri er ég værukær. 

milli vetrar og vors líður furðulegur tími. tími sem einkennist 
af skringilegu veðri. ég læt skammdegið seitlast inn um hverja 
frumu mína. eftir örskamma stund mun myrkrið loks dvína.