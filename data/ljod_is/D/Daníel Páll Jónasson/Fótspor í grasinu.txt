Fótspor í grasinu

Skíman frá eldinum varpar birtunni á svefnpokann 
litlar flugur flögra um loftið og flýja er ég hreyfi mig 
fjallið bak við mig er svart að lit 
líkt og himinninn í fjarska. 

Grasið lyktar sem náttúrunnar ilmvatn 
lækurinn liðast áfram með lágum stunum 
sem halda fyrir mér vöku í nótt 
meðan fuglarnir sofa í bjarginu. 

Ég stari aðeins út undan mér og sé hvar maður kemur 
mikilfenglegur líkami hans brenglast í hitanum frá eldinum 
andlitið er stórskorið og hendurnar hrjúfar 
jörðin nötrar undan skrefum hans sem berast til mín. 

Skyndilega hverfur hann og ég stari upp í tjaldhimininn 
draumurinn sækir að mér líkt og her að virki 
ég sest upp og teygi úr mér 
faðma stúlkuna við hlið mér. 

Askan hefur fokið í burtu frá eldstónni 
og grasið er vott undan dögginni 
fjallið er grænt á ný 
himinninn er blár að vanda 
ferskt loftið lífgar upp á mig 
ég stari út í græna náttúruna. 

Og fótsporin eru þar enn.