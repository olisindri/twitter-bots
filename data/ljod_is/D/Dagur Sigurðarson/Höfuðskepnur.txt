Höfuðskepnur

Ég og þú
við erum höfuðskepnurnar

Ég sat til fóta þér
Sígarettan
stinn milli fíngra mér
var viti, og ég
var sætröll

Sængin var jökull
Fellíngarnar
voru gjár og sprúngur
Þú
varst eldurinn eilífi
undir jökulbúngunni

Við vorum höfuðskepnurnar

Svolitla stund
sat ég hljóður
Glóðin í sígarettunni
huldist ösku. Það fennti
á glugga vitans

Skjótt skipast veður í lofti:
Særinn
ruddist á land

Ég og þú
Við erum höfuðskepnurnar