Manstu?

Manstu þegar við vorum lítil...

Manstu þegar við fundum holuna sem
       randaflugur komu uppúr?
       Við þorðum ekki að taka netið
       burt sem við settum yfir því 
       þær ætluðu að ráðast á okkur.

Manstu þegar við lékum okkur að kyssast
       við hliðina á Grímsagirðingu?
       Okkur varð illt í maganum af 
       hlátri eftirá.

Manstu þegar við brutum fjölina yfir 
       gamla brunninum?
       Við töldum okkur trú um að
       einhver hafði dottið niður fyrir
       löngu og það væri lík þarna. 

Manstu þegar við pissuðum á plastdúk 
       og sögðum mömmu að þetta væri
       epladjús?
       Ég man eftir dúknum en ég man
       ekki eftir viðbrögðum mömmu.

Manstu þegar við stálum blysi úr
       flugeldabunkanum?
       Við kveiktum í því niðri í fjöru
       og það var svo flott að sjá lita
       kúlurnar deyja í sjónum...
       En það var sárt að vera
       rassskelltur þrisvar eftirá.

Manstu þegar rotþróin sprakk? 
       Við misskildum fullorðna fólkið 
       og héldum að Jón Páll hefði
       sprungið þarna oní. Grasið var
       líks svo grænt undir skítnum.

Manstu þegar við hlóðum upp öllu sem
       við fundum til þess að komast
       upp á háaloft?
       Þegar við lyftum upp hleranum 
       var svo dimmt og svo mikið af
       kóngulóarvefjum að við þorðum 
       ekki upp. Það var líka gat á 
       þakinu. 

Manstu þegar við bjuggum til göng úr
       teppum og stólum í stofunni?
       Fíni vasinn sem við notuðum sem 
       festingu datt niður á gólf og 
       brotnaði.

Manstu þegar við tjölduðum út á túni og 
       sváfum úti um nóttina?
       Við vöknuðum eldsnemma og sáum 
       dalalæðu. Við reyndum að komast 
       inn í hvítu þokuna en hún 
       færðist alltaf í burtu. 

       Ég man eftir þessu öllu. 
       Líka öllu hinu sem gerðist. 
       Sú staðreynd er
       sem rífur í sorgartaugarnar mínar

er

       að þú gerir það ekki.