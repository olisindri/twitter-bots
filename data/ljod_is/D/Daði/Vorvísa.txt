Vorvísa

Eftir þögnina löngu
myndast strætisins stef
og það skín á nýofin
kóngulóarvef
og einstaka húsfluga
er úti á sveimi
þú andar köldu
en fagnar nýjum heimi

Senn birtast sópar
hverfur sandur og salt
upp sprettur gróður
eins og lífið allt
enda nóg komið af
slabbi og skítafor
skaparinn tilkynnir:
Landsmenn komið er vor

Drengir með hrífur
karlmenn með orf
stúlkur kantskera
konur með torf

Heiðskýr er himinn
það tekur að hitna
einbeittir stúdentar
sitjandi svitna
Gádí Amus Igítúr
-gleðjast svo gumar
Skaparinn skipar:
Vinnið, það er komið sumar

Sundruð veik -
en saman svo sterk
sameinast í Á.S.T.*-
vinna létt verk
slá, raka og hirða
í pokana svörtu
verða listamenn
slá rómantísk hjörtu

Að hausti svo fagurt
er starfsmanna stolt
Lifi Bækistöð 4
Lifi Breiðholt


Útskýring:
(*Á.S.T.= Ástríðufullur sláttur, Sómasamlegur rakstur og Tilfinningarík hirsla)