skotinn í flugvél

I.
    skari, hann starir.
    gónir á meyju
    glæsta flugfreyju.
    gapir sem api.

    þá banka upp þankar:
    \"hvað á ég að segja?
    hver er þessi meyja,
    fögur sem dögun?\"    

    mænir á væna.
    þótt þrisvar hún brosi
    í þursfésið frosið
    tómur hans gómur.

    eins minnið og sinnið.
    hann bara\'er að borða
    bældur án orða.
    æstur en læstur.
 
II.
    er gengur hún frá
    galopnast þá
    málið og munnur
    og mels viskubrunnur.

    hefst þá gums glíma
    greindar við tíma.
    hann upp raðar orðum
    sem unnu á forðum.    
    viðreynslulínum
    úr handraða sínum:
    \"hæ, ferðu oft
    svona hátt uppi loft?\"
 
    skjálfandi iðar
    skrifar á miða:
    nafn sitt og netfang
    (neyðarlegt umstang).    

    hún færist nær aftur
    þá frýs kyrr hans kjaftur.
    hann þvingaður þráir,
    þeigjandi spáir. 

    eins greipt sé í gifsi
    hönd geymir bréfsnifsi.
    og hjartað það hamast!
    en höfuðið lamast!

    hann kann sig með konum
    og kærleikans vonum.
    hann vonaði og vildi,
    veit að hann skyldi,
    stand\'henni þétt hjá,
    satt segja og rétt frá:

    að hugurinn hreifst af
    og hjartað sig sjálft gaf
    fallegri skýjanna freyju
    í flugleiða-dökkblárri treyju.
 
III.
    það er fötlun að vera svo feiminn
    er fegurðardís líður hjá
    með brosi sem bjart sigrar heiminn
    að bæklist allt munnstykkið þá!