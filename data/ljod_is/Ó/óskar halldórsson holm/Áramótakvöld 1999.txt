Áramótakvöld 1999

Undir hjúp af hvítu hjarni   
hátíð ríkir við Esjugrund.    
Litli bróðir, mamma og Bjarni 
bíða ársins tvö þúsund.       

Andartökin klukkan telur   
tíminn læðist með djúpri ró. 
Eilífð gömlu árin felur,
öll þau hverfa undir snjó.  

Hugsa oft til ykkar heima
horfi í norður yfir haf  
fjarri því að fari að gleyma 
fjölskyldu sem allt mér gaf.

Hugsa enn til ykkar heima  
héðan stendur vindur hlýr.    
Gæti þess að aldrei gleyma:  
gamalt ár ei aftur snýr.

Nýjum degi geng að djarfur
duglega stunda hvert mitt fag.
Gamla ársins gjöf og arfur    
er glænýtt ár sem hefst í dag.