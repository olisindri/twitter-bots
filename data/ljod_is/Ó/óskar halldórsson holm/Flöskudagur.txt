Flöskudagur

Enn reyna langeygir           
	vitgrannir ljósastaurar      
	að sigrast á sortanum.       
	Neonskiltin blikka           
	litla varnarsigra.           
	
	En samt drukkna húsveggir     
	í hyldjúpum skuggum.          
	Einmana gul risaeðla          
	skríður sjóndöpur             
	milli stoppistöðva            
	í leit að mannfórnum.       
	
	Næturhiminninn grætur myrkri    
	og tárin flæða gegnum hávaðann    
	ofan í glös borgarbarna      
	sem teyga með bestu lyst     
	til að halda upp á           
	góðu tíðindin:               

	,,Það er enginn dagur á morgun!''