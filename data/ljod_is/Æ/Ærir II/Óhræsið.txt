Óhræsið

Bíður í leyni
læðist að hælum
bítur í sinar
bæklar svo sinnið
óhræsið betra
strýkur um lendar
stærist og lofar
liggur með mönnum.

Leitar að huggun
laumast í faðminn
lýgur að sjálfi
rænir og rupplar
skilur með skæting
skelfir dreng góðan
skemmtir þá skratta
skúrkur er ástin.

Í vari er vonin
veit sá er bíður
vantar ei kjarkinn
verstur er sjálfum
ástin deyr aldrei
heiftin oss brennir
heitur er eldur
sem okkur aðskilur.

Hvar skildu leiðir
skollagrimm veður
sköpuðu örlög
langt er um liðið
gróandi gefur
gæfu ef sættumst
gleymum ei vori
er sólina gaf