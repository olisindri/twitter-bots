Við hafið

Við hafið eg sat fram á sævarbergs stall 
og sá út í drungann, 
þar brimaldan stríða við ströndina svall 
og stundi svo þungan. 

Og dimmur var ægir og dökk undir él 
var dynhamra-borgin, 
og þá datt á náttmyrkrið þögult sem hel 
og þungt eins og sorgin. 

"Þú, haf! sem ber tímans og harmanna farg, 
þú hugraun mér vekur, 
í hjarta mér innst, þá þú brýzt um við bjarg, 
það bergmála tekur". 

"Þinn niður er hryggur, þinn hljómur er sár, 
þú hrellir svo muna, 
sem brimdropinn hver væri beiskasta tár, 
hvert báruhljóð stuna".