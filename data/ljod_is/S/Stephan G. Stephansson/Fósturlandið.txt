Fósturlandið

Landið, sem mín vígð er vinna, 
vöggustöðin barna minna! 
Ég hef fellt í lag og línu  
ljóðið mitt í grasi þínu. 
Yfir höfuð yrkir mitt 
aftur seinna grasið þitt. 
Hjarta og hugur er 
heimabundið þér. 
Met ei við milljón dali 
mætur, sem á þér ég hef, 
stuðla ei í stef 
hrós þitt í hundraða tali. 
Sé ei rík þú sért - 
syng, að slík þú ert: 
Allslaus undi eg mér, 
ás og grund, hjá þér. 
Einkunn er þín sú, 
yndi mér  varst þú! 
Myndi í fjarlægð þér frá 
fluttur út  í heiminn víða 
eftir þínu sólskini sjá, 
sakna þína hríða.- 
Bert og  bófest land, 
byls og skjóla land, 
hvamms og hóla land, 
húms og sólar land! 
Landið, sem mín vígð er vinna, 
vöggustöðin niðja minna!