Skúffurnar

Ég dreg út skúffurnar og róta hratt í leit að einhverju til að  gefa þér. Vona að ég finni eitthvað sem stoppar þig. Finn ekkert, allt verðmæti hefurðu þegar fengið. Þú lýkur við að klæðast, brosir til spegilsins en lítur ekki á tómar hendurnar sem ég rétti fram. Strax og þú opnar dyrnar stekkur golan til og hrærir glaðlega í hári þínu og ákveður að fylgja þér á leið.