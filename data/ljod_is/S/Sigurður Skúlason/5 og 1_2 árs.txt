5 og 1/2 árs

fastur við gluggann
með hönd undir kinn
beinir hann sjónum
aftur og enn
langt út í alheimsins geim

í augunum tár
í brjóstinu þrá
hér aðeins hann
þar allt hitt

og náttmyrkrið sindrar
af stjörnuljósum
sem verða honum tákn
um fegurð og frið
þrátt fyrir allt
og fullkomið ævintýr

því hér - einmitt nú
í þessari andrá
opnast öll hlið
inn í ókunna vídd

þá lokar hann lófa
og strengir þess heit
að geyma það vel
að fela það hér
leyndarmál lífsins

því hann á það einn
- aðeins hann
og stjörnubjartur himinn