Það skiptir máli hvort sólin kemur að innan eða að utan

Hér skín sólin

bara svo þú vitir það
þá vakna ég 
á hverjum degi
við geisla að utan 
en ekki að innan

Hérna er kaffið sterkt

svo hnausþykkt
að ef ég þekki þig rétt
fyndist þér það verra
en drullukökurnar í sveitinni
í gamladaga...

Í gær sat ég í lest

ekki á leið til Prag
eins og við létum okkur
dreyma um fyrir nokkrum
mánuðum síðan

Nei ég baða mig ekki
í dýum
án þín

né drekk þunnt kaffi
ein

Það er auðvelt að flýja
en það að halda sér flýjandi
minnir á Ólympíuleikana;
örvæntinguna nasavængjanna,
eldinn sem á aldrei að slokkna
en hlýtur að gera það af og til

Ég kem aftur
eftir innan við viku

Þú ert ekki ídeal manneskja
til að hafa endalaust
á aftanverðum augnlokunum

Og núna hérna
í sólinni
er mér sama um útitekna húð 
og freknur

Eins og jeppi
er framlenging
á einu
er sólin framlenging
á öðru