Ekta eða ekki ekta, þar er efinn.

Einu sinni voru dömunáttföt. Voða falleg og fín voru þau og úr ekta silki. Þau lágu þarna á búðarborðinu innan um alls kyns annað kvenlegt fínerí og voru heldur betur sæl með sig og þessa ljómandi góðu tilveru. 

Það var heill skari fagurbúinna kvenna búin að skoða náttfötin, þreifa á þeim og strjúka efnið og velta kaupum á þeim fyrir sér. Allar voru þær hrifnar af þeim þar til ein kvennanna hóf upp raust sína og sagði stundarhátt. 'Fuss þetta er nú bara fjöldaframleitt og í þokkabók úr gerfisilki, Húff!Púff!

Nei hrópuðu náttfötin. Ég er úr því allra mest ekta og fínasta silki sem til er. Og blómin á boðungunum og framan á ermunum eru handsaumuð af svo mikilli alúð og natni að annað eins verk hefur aldrei verið unnið svo vel. 

Og þetta voru svo mjúkar og yndislegar ungmeyjarhendur sem sáu um að skapa  mig með ást sinni og umhyggju.

Konurnar hófu nú að leita að einhverju merki sem segði til um hver uppruni náttfatanna væri. Hver á eftir annari leituðu konurnar með höndunum yfir náttfötin að sönnun þess að þau væru nú eins ekta og þau virtust líta út fyrir að vera. Eftir langa leit rákust þær loks á lítinn ásaumaðan flipa.

Ein konan las upphátt fyrir æstan kvennaskarann.

 Einstök gerð af náttfötum úr ekta Kínasilki framleidd af hátískuhúsinu Venus í París. Fleiri náttföt eru til í náttfata línunni í margskonar stærðum og gerðum. Hver þeirra eru saumuð með einstakri alúð og undursamlegri lagni og hafa þau hver um sig sitt eigið sérstaka útlit og stíl.

það lá við að náttfötin roðnuðu.