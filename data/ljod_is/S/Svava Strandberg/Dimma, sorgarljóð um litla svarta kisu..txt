Dimma, sorgarljóð um litla svarta kisu.

Sakleysið kom til mín 
á svörtum dularklæðum
og sótti um grið hjá mér.

Með augun full af ótta 
angist í hverju spori
og sótti um grið hjá mér.

Ég tók það fast í fangið 
faðmaði og kyssti.
Grét og bað til Guðs
að gæta þess með mér.

En þrótturinn var þorrinn
þjáning í veiku hjarta
hjá sakleysinu svarta
er sótti um grið hjá mér.

Ég lét svæfa það svefninum langa 
sakleysið -er fékk engin grið hjá mér.