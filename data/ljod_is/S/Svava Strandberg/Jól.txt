Jól

Ert þú 
-í raun og veru - sonur Guðs?
Spyr fréttamaðurinn í sjónvarpinu
Jesúm Krist.
Það eru þín orð, svarar Frelsarinn,
með bros á vör.

Jólatréð er sofnað, 
það hallast ískyggilega 
á aðra hliðina
og mér flýgur í hug 
- hvort það
hafi líka stolist í sherryið
sem var falið í þvottavélinni 
á jólanótt.
Rauð könguló 
er snyrtilega bundin um topp þess
en gulir götuvitar 
lýsa dauflega á slútandi greinum.

Úti sitja hrafnar
á ljósastaurunum
krunkandi 
eftir feita hangikjötinu
sem við hentum í ruslið
á aðfangadagskvöld.

Á svörtum himni 
skín einmana- óljós
- stjarna?