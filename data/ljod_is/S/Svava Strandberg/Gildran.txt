Gildran

Þau sækja á hug minn
svörtu augun
er spegluðu ótta 
og angist dauðans.
Svo þreytt var hún orðin
og þjökuð af hræðslu
þó reyndi hún að synda
því hún elskaði lífið 
og óttaðist dauðann.

Ég var tólf ára telpa
sem trúði á hið góða.

- Í sveit þetta sumar.

Hún synti til dauða
þó svörtu augun 
mig sárbændu um líf.

En ég mátti ekki hjálpa.

Þau sækja á hug minn
svörtu augun.
- Svörtu litlu músaraugun.