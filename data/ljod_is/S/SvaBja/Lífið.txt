Lífið

Oft sýnist lífið í lægðum,
og ljóst er að svo er það oft.
Af orðum særandi sögðum,
skapast oft þrúgandi loft.

En berðu´ekki hatur í hjarta,
því hatur er lífsins böl.
Og djúpt inn í sortanum svarta,
sterk blundar forlát í dvöl.

Því einnig er gnægð af gleði,
sem gleymast má ekki að sjá.
Það góða sem gerist, og skeði,
en glata þó einnig má

Þær gjafir sem gengt okkur stóðu,
ganga oft sárar á braut.
Því oft eru gjafirnar góðu,
gerðar að sjálfsögðum hlut.

Og síðan er lífinu lokið,
því lífsleiðin er svo skömm.
Það líf undan helreið er hokið,
sú helreið er erfið og römm.

Svo held ég í leiðina löngu,
sem leiðarlok hefur ey.
Þá erfiðu´og grýttustu göngu,
til Guðs, þegar ég dey.