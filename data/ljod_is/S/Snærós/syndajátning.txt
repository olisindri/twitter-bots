syndajátning

ég syndgaði í herrans heilaga húsi
lokaði augunum líkt og frelsuð
en hugsaði aðeins um
að sökkva mér í mjúkan móðurarfinn
holdsins freisting sigrar frelsarann
í sjúku mani syndara
og ég skipa mér stolt í þann hóp
er ber fyrir sig erlendan kynstofn
og les forgangröðunina
öfugt.

Þrátt fyrir barnalegar bænir
um fyrirgefningu sakleysis
og forvarnir frá freistingum
hefur faðirinn ekki skilað sínu
afskiptalaus og andstuttur
lítur hann niður á mig og telur mig
óskilgetna.

ég er eingetin eva
sem engan vill adam sjá
því faðirinn setti mér freistingu
eldrautt epli. og ég beit
af fúsum vilja. eftirsjáin er engin
því syndasvínin komast ekki nálægt mér
móðurarfur í helgu húsi
og faðirinn er flón
vill sínar konur fjarri hinum. huldar hempum
og þær bíða

grasekkjur frá giftingu
sem líta hýru auga til frelsisins
ég át eplið frá þeim
gráðug og glorsoltin
sleiki ég loks útum með bros á vör
og syndga enn á ný