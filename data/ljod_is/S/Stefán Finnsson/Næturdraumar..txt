Næturdraumar.

Í nótt mun þig dreyma
um daglanga leið.
Að skóginum heima
að skógi sem beið.

Í nótt muntu gráta
með grímuna á.
Er annirnar láta
öll börnin sín fá.

Í nótt muntu feta
í fótsporin þín.
Því dagarnir geta
dulið þér sýn.

Í nótt ertu sekur
hún nálgast og sér.
Hún kemur og tekur
og trúir ei þér.

Í nótt kemur syndin
er sorgirnar ber.
Brennimerkta myndin
sem býr inn í þér.

Í nótt kemur vorið
með vonir og þrár.
Með gleði og þorið
og græðir öll sár.

Í nótt mun þig dreyma
daga þinna leið.
Og ástina heima
sem eftir þér beið.