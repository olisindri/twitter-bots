Jón Grunnvíkingur.

Skarkalinn þagnar um stræti og torg
síðnæturhúmið leggst yfir borg.
Upp undir þaki  einn situr hokinn 
andlitið skorið í herðunum lotinn. 

Bjarmi á vegg við birtunnar flökt
bilur í veðri og vindhana hökt.
Andi og hugur við handritasöfn
í kvöld er laus eldur í Kaupmannahöfn.

Orð geta sviðið eitruð  á blaði
eldurinn brýst inn að bókhlöðuhlaði.
Vor Frúar Dómur er farinn að gliðna
funar þar upp hið forna og liðna. 

Fáklæddur vakinn fellur á skíma
flytja skal allt við verðum að rýma.
Minn trúi vinur þær týnast nú allar.
Trinidatiskirkjan logandi hallar. 

Stofnfagra tré í skjóli við Garð
stendur á rótum og eitt veit hvað varð.
Ég geng hér á stétt undir hælunum hörð
hér hvíla þeir báðir í danskri jörð.

Fjalldalafífill  við mosabing
fagur við læk og ljósalyng.
Elvunnar niður og ilmur úr öldum
og ævintýri lifa á fornum spjöldum.