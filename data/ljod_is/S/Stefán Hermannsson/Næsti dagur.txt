Næsti dagur

Ef ég sit við borðið og bendi á ljósið, 
flýgur um mig straumur og ótti 
sem alltaf koma með mér í rúmið á kvöldin.
Og við rífumst um sængina og svitnum alveg ógeðslega.
Á meðan er síminn í hleðslu,

Ef ég sit hér við borðið og bendi á ljósið,
finn ég fyrir efa og undrun 
sem alltaf fara með mér í rúmið.
Og við sláumst um sængina og vöknum svo með andfælum.
Á meðan er síminn í hleðslu,

Ef ég sit við borðið og bendi á ljósið, 
fer um mig löngun og lygar 
sem alltaf koma með mér í rúmið á kvöldin.
Og við króknum úr kulda.
Á meðan er síminn í hleðslu.

Ef ég sit hérna við borðið og bendi á ljósið,
þá er það blekking og bölsýni 
sem deyfir birtuna og ég fer í rúmið á kvöldin.
Og ég reyni að vefja um mig sænginni og ligg andvaka.
Á meðan er síminn í hleðslu.