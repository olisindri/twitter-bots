Leiðin

Vissirðu ekki að leiðin, hún er lengri en í gær
og langt í næsta gangnamannakofa?
Og hver veit nema þú sért núna orðin álfamær
og ef til vill er ég þá bara vofa.

Ullarlagð á gaddavír þú fannst og færðir mér
í fyrsta sinn er þú komst upp á heiði.
Tófurnar þær gögguðu, við tíndum hrútaber
við tjörnina hjá bæ sem var í eyði.

Og aldrei færðu að vita hvað ég hef lengi leitað þín
og lagt að baki marga kindaslóða
en þokan hefur vængi sem hún vefur sporin mín
og vex á milli þín og minna ljóða.