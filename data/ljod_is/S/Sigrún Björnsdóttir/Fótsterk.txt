Fótsterk

hvað hún hefur verið fótsterk
formóðir þeirra úr víkinni 
hamhleypa 
með ómegð í pilsum 
stökkvandi yfir skörð og heiðar 
vor og haust 
að afla fanga 
og þraukaði svo langan vetur í myrkri og snjó

hvað hún hefur verið fótsterk

fann það þegar ég stóð lafmóð í Uxaskarði í sumar
og horfði yfir víkina 
umkringda háum fjöllum 
fann hvað hún hlaut að hafa verið glöð
daginn sem hún kom heim úr kaupstað
og sá úr skarðinu hvíta fláka í túni 
lúðuflök úr sjó
og flaug heim í bæ
án þess að finna fyrir strengjum
vissi að hvergi annars staðar átti hún heima  

allt var þetta fyrir tíma þolfimi og teygjuæfinga