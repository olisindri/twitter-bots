Um þjóðfélagið 2012

Að rétta af þjóðlífið sækist mjög seint
af syndum hér fátt er talið.
Harðvítugt glæpalið ljóslega og leynt
hefur logið og stolið og falið.

Almúginn segir, ei þingmönnum þakkið
þeir hafa ekki unnið mér eða þér
því þar hefur stöðugt allt helvítið pakkið
verið að hlaða undir rassana á sér.  

Aumingjar hafa á ýmsum stöðum setu
og ei gott að vita hver reynist skást.
Þegar menn hafa ekki þroska eða getu
þýðir víst lítið um það að fást.

Ei leyfist öryrkja að seðja sinn svang
af sóðum er jafnóðum rúinn
og heimskan verður að hafa sinn gang
hún er af mönnum til búin.

Marga vantar mat að borða
mega þola skort og pín.
Lengi man til ,,Íhalds” orða:
,,Þeir ættu bara að skammast sín”!

Það er ei gaman í þurrum hópi 
þjást og finna til
ætti ég bara ögn af dópi
algleymis nyti um stundarbil.