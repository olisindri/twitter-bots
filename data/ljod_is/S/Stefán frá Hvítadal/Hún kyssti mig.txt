Hún kyssti mig

Heyr mitt ljúfasta lag,
þennan lífsglaða eld,
um hinn dýrlega dag
og hið draumfagra kveld.
    Rauðu skarlati skrýðst
    hefur skógarins flos.
    Varir deyjandi dags
    sveipa dýrlingabros.

Ég var fölur og fár,
ég var fallinn í döf.
Ég var sjúkur og sár,
og ég sá aðeins gröf.
    Hvar er forynjan Feigð
    með sitt fláráða spil?
    Hér kom gleðinnar guð
    og það glaðnaði til.

Læddist forynjan frá
með sinn ferlega her.
Hún var grimmeyg og grá,
og hún glotti við mér.
    Ég er frelsaður, Feigð,
    ég hef faðmað og kysst.
    Undir septembersól
    brosti sumarið fyrst.

Ó, þú brostir svo blítt,
og ég brosti með þér.
Eitthvað himneskt og hlýtt
kom við hjartað í mér.
    Gegnum skínandi skrúð
    inn í skóginn mig bar.
    Þangað kóngsdóttir kom,
    og hún kyssti mig þar.

Ég á gæfunnar gull,
ég á gleðinnar brag.
Tæmi fagnaðarfull.
Ég gat flogið í dag.
    Ég á sumar og sól,
    ég á sælunnar brunn
    og hinn barnsglöðu bros
    og hinn blóðheita munn.

Þennan hamingjuhag
gaf mér heit þitt og koss,
þennan dýrlega dag,
þú, mitt dýrasta hnoss.
    Þetta lífsglaða ljóð
    hefur lifað það eitt,
    að þú kóngsdóttir, komst,
    og kysstir mig heitt.

Lífs míns draumur er dýr,
þessi dagur hann ól.
Mér finnst heimurinn hýr
eins og hádegissól.
    Ég er syngjandi sæll,
    eins og sjö vetra barn.
    Spinn þú, ástin mín, ein
    lífs míns örlagagarn.