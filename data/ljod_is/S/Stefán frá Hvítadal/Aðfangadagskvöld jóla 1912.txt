Aðfangadagskvöld jóla 1912

Gleð þig særða sál,
   lífsins þrautum þyngd.
Flutt er muna-mál.
   Inn er helgi hringd.
Minnstu komu Krists,
   hér er skuggaskil.
Fagna komu Krists,
   flýt þér tíða til.

Kirkja ómar öll,
  býður hjálp og hlíf.
Þessi klukknaköll
   boða ljós og líf.
Heyrið málmsins mál.
   Lofið guð, sem gaf.
Og mín sjúka sál
   verður hljóma haf.

Flutt er orðsins orð,
   þagna hamarshögg
Yfir stormsins storð
   fellur Drottins dögg.
Lægir vonsku vind,
   slekkur beiskju bál.
Teygar lífsins lind
   mannsins særða sál.

Kveikt er ljós við ljós,
   burt er sortans svið.
Angar rós við rós,
   opnast himins hlið.
Niður stjörnum stráð,
   engill fram hjá fer.
Drottins nægð og náð
   boðin alþjóð er.

Guð er eilíf ást,
   engu hjarta' er hætt.
Ríkir eilíf ást, 
   sérhvert böl skal bætt.
Lofið Guð, sem gaf,
   þakkið hjálp og hlíf. 
Tæmt er húmsins haf,
   allt er ljós og líf.