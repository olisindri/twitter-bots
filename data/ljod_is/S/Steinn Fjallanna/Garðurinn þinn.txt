Garðurinn þinn

Þú valdir fallegasta blómið 
- tókst það upp með rótunum og settir það í garðinn þinn, 
en þú hafðir bara átt plastblóm og varst fávís reynslulaus kona.
Þú varst virkilega stolt af blóminu þínu  
- það var það sem vantaði til að fullkomna garðinn þinn,
og þú varst stolt og glöð þegar þú sagðir frá vonum þínum. 

En þú fékkst samviskubit 
- því sumir sögðu að þú hefðir stolið blóminu, 
aðrir reyndu að særa þig með því að gera lítið úr blóminu þínu. 
Enginn óskaði þér hamingu eða vildi gleðjast með þér.
- með þögninni og framkomunni sagði fólk hug sinn,
og þú – sem alltaf hafðir staðið með vinum þínum - varst svikin.

Í stað þess að horfa framan í fólk og segja; 
- “þetta er blómið mitt - það er fallegt og ég er stolt af því!” 
þá leistu undan og lést vanmáttinn naga þig að innan. 
Hávær illkvittin rödd innra með þér kallaði; 
- “þú átt fallega blómið ekki skilið!” 
og þú ákvaðst að trúa röddinni og trúa þeim sem voru að særa þig. 

Þú hættir að sinna blóminu þínu 
- þú hættir að hugsa um blómið, lést eins og það væri ekki til, 
og blómið byrjaði að vistna í garðinum þínum.
Röddin kom aftur og hvíslaði að þér;
-  “sjáðu bara, - ég hafði rétt fyrir mér!” 
og þú trúðir röddinni, þó að hjarta þitt vissi miklu betur.

Einu sinni var ég blóm í höndum þínum
- frumstæð lífvera sem þurfti svo lítið til að geisla og ilma,
en þú - hélst þú vissir allt! – en blóm þurfa vatn, umhyggju og yl.
Þú lest bækur um blóm og átt tíma hjá sérfræðingum
- en það eru bara bækur og fræði - um plastblóm
og þú vitnar í fræðin, velur það sem hentar - en finnur samt ekki svarið. 

Kona! - hvernig gast látið mig visna í kjöltu þinni!