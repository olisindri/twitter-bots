Ferja og farþegi

(ferja)

himinninn vekur mig
með höggi
milli augnanna

*

himinninn vekur mig
enginn máni
engar stjörnur vísa mér veginn
hálfopnar dyr
nálgast mig

*

himinninn vekur mig
á ferjunni
hún snýr í hafnarmynninu
skugginn af höfði mínu
fer um salinn
andlit af andliti
uns stefnan er tekin suður
að hann staðnæmist á manninum
andspænis mér
og við siglum aftur á bak
til borgarinnar
frá borginni

*

himinninn vakti mig
um kvöld á þilfarinu
fjöllin voru gegnsæ og hafið slétt
ekki eins og núna

(og farþegi)