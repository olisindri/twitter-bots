Sumarið sem ég elskaði siðblindingjann

Sumarið sem ég elskaði siðblindingjann,
var sumarið sem ég kynntist Bakkusi
og gálulegar girndir
fæddust inni í mér

Sumarið sem ég elskaði siðblindingjann,
var sumarið sem ég kynntist lostanum
og táningslegar tilfinningar
báru mig ofurliði

Sumarið sem ég elskaði siðblindingjann,
var sumarið sem ég drekkti samvisku minni
og taumlausum teitunum 
ætlaði aldrei að linna

Sumarið sem ég elskaði siðblindingjann,
var sumarið sem ég sveif um á bleiku skýi
og hundsaði háðspottið
gegn öllu sem ég trúði

Sumarið sem ég elskaði siðblindingjann,
var sumarið sem breytti öllu
og tók u-beygju umhverfis
öll mín gildi

Sumarið sem ég elskaði siðblindingjann,
var sumar drauma minna
og tími lífs míns.