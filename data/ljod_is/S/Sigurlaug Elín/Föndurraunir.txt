Föndurraunir

(eitt)

Sjónvarpið mitt þjáist 
af snjókomuveikinni ógurlegu 

ástæður eru ókunnar 
en mig er farið að gruna 
að loftnetið sem ég föndraði úr hnífapörum og reipteipi 
sé ekki að virka sem skyldi.

(tvö)

Ég gekk á standlampa 
hrasaði um stígvéli 
velti pottaplöntu um koll 
og káfaði á örbylgjuofninum 

áður en ég komst að þeirri niðurstöðu 
að sennilegast borgar sig ekki 
að föndra sér linsur úr matarlími. 

(þrjú)

Af gefnu tilefni 
og biturri reynslu 

vil ég ráða fólki frá því 
að nota heimföndraða peningaseðla.