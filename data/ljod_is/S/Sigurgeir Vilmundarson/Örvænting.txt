Örvænting

Eina nótt vaknaði ég upp
af vondum draumi við það
að mín eigin sál
sagðist vera búin að fá nóg 
af þessu svínaríi
yfirgaf líkama minn
og stefndi útí bláinn

í örvæntingu minni 
bað ég hana í guðs bænum 
um að yfirgefa mig ekki 
á slíkri stund
þar sem hún væri eini eftirlifandi
vitnisburður
alls sem ég áður var

með tárvotum augum
horfði hún á mig um stund
engjast um
í grátlegum einmannaleik
þess sem engan á að

með ásökunarsvip
elskhuga sem
svikinn er í tryggðum
gekk hún hægum skrefum í átt til mín
faðmaði mig ástríðufullt
að brjósti sér
strauk blítt um vangann 
og hvíslaði lágt í eyra mér

kjáninn þinn
hvernig á ég mögulega
að geta yfirgefið þig
við sem eigum 
aðeins hvort annað

og ég 

sem var sköpuð til þess eins
að elska þig