STYTTAN

Ég lagði blóm
við styttu
gleymda hippans
um daginn.

Sítt bronshárið
glansaði
í rigningunni
og ennisbandið
safnaði vatni
í fellingunum.

Rósótt mussan
fylgdi líkamanum
sem virtist vera
undir málminum.

Snjáðar gallabuxurnar
voru í göngusveiflu
um fæturna.

Allur líkaminn
var sveigður
undan hreyfingu
hnefans sem mótmælti
og 
handarinnar með friðarmerkið.

Blómin
voru í hrópandi
ósamræmi
við grænan,
sumstaðar
glampandi málminn
en ekki auglýsingaskiltin
og innkaupapokana
allt um kring,
á markaðstorgi hamingjunnar.