UPPALANDINN

Uppalandinn gekk um dalinn
snæviþaktan
og sólin blámaði spor hans í mjöllinni.

Vindurinn kom og fyllti sporin.

Uppalandinn sigldi yfir hafið
spegilslétt
og kjölurinn teiknaði pílu á sjóinn.

Vindurinn kom og jafnaði gárurnar.

Uppalandinn kom í nýtt land
að sumarlagi
og fæturnir bældu spor hans í grasið.

Vindurinn kom og reisti stráin.

Uppalandinn kom til barnsins
í húsinu
og orð hans gerðu spor í vitund þess.

Vindurinn kom og regnið kom
en orðsporin eru þar enn.