BLÓMIN Í GARÐINUM

Blóm vaxa nálægt hjarta mínu.
Mig langar 
að skipta um jarðveg áður en þau visna

en ég get það ekki.

Þau teygðu sig upp úr
ástinni,
í skjóli við umhyggjuna
og brostu með blöðum sínum
og krónu eins og lifandi börn.

Í hvert sinn sem ég
gekk um garðinn,
brosti hjarta mitt.

Dagblöðin fuku hjá
í árvindinum,
Forsíðurnar breyttust.
Allt er svo óvart.

Hjarta mitt er hætt að brosa.
Ég stend kyrr í garðinum.

Blómin sem uxu
svo nálægt hjarta mínu,
drúpa höfði.

Þau eru enn í skjóli
við umhyggjuna.
Teygja sig upp úr hatrinu
en brosa ekki með blöðum sínum
og krónu eins og lifandi börn.

Blóm vaxa nálægt hjarta mínu.
Mig langar að skipta
um jarðveg áður en þau visna

en ég kann það ekki.