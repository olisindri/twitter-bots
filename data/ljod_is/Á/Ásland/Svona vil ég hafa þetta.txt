Svona vil ég hafa þetta

Ég hef engum sagt frá því 
en oftast þegar það byrjar að ásækja mig
hversu vel þú þekktir mig
þá á ég falskan vin sem er til staðar;
þegar ég stíg inn í tóma íbúðina eftir langan dag
og ímynda mér að þú sért þar
búinn að útbúa miðnætursnarl
kveikja á kertum
taka til 
segir mér hvað ég hafi verið dugleg
og eigi skilið að sofna við það 
að þú strjúkir mér um hárið

en það er ekki einu sinni til brauð

gamall vinur stendur glær í flösku á borðinu
hann ætlar að drekkja mér ljúflega í svefn

það var svo hlýtt þegar þú varst hér
það er svo kalt

ég vildi óska þess að ég væri enn ástfangin af þér
því ég get ekki ímyndað mér að nokkur myndi vilja strjúka mér um hárið núna
svona skítugt og þreytt

nema þú