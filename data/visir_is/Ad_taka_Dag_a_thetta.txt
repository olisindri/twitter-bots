„Að taka Dag á þetta“

Stjórnarsinnar skemmta sér konunglega vegna vandræða Dags B. Eggertssonar og sjá pólitísk sóknarfæri í erfiðleikum í borginni.

Stjórnarsinnar margir sjá pólitísk sóknarfæri í vandræðum sem þeim sýnist Dagur B. Eggertsson borgarstjóri og borgaryfirvöld eiga í vegna hins stóra Ísraelsmáls. Einn þeirra sem gerir sér mat úr því er Jóhannes Þór Skúlason, hægri hönd Sigmundar Davíðs Gunnlaugssonar forsætisráðherra. Hann hendir setur fram háðslegan status á Facebooksíðu sinni sem hittir beint í mark meðal skoðanabræðra hans.
„Sumir hafa spurt hvers vegna ríkisstjórnin gat ekki verið fljótari að taka ákvörðun vegna flóttamannamálsins. Einhverjir hafa bent á í því samhengi að það sé skynsamlegra að taka dag í þetta en að taka Dag á þetta...“
Hátt í hundrað manns „læka“ og borgarfulltrúi Framsóknarflokksins, Sveinbjörg Birna Sveinbjörnsdóttir, hlær dátt í athugsemdakerfi Jóhannesar Þórs.
Jóhannes Þór spyr svo í athugasemdakerfinu hvort þetta eigi ekki heima í páskaeggi og þá væntanlega sem málsháttur. Jóhannes Þór setti svo nú nýlega aðra uppfærslu um málið, þar sem hann hnykkir á þessum nýja málshætti, „að taka Dag á þetta“ og vill greinilega koma honum á kortið:
„Ég sé að Björk Vilhelmsdóttir vill í dag halda því fram að borgarstjórn hafi ekki verið að taka Dag á'etta með Ísraelstillöguna - hún hafi verið löngu undirbúin mánuðum saman. Ég hef heyrt um eftiráskýringar, en eftirá-eftiráskýring er eitthvað alveg nýtt...“
Það má þannig ljóst vera að stjórnarsinnar skemmta sér konunglega vegna vandræða í borgarstjórn Reykjavíkurborgar.