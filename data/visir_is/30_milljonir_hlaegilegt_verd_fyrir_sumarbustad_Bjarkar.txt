30 milljónir hlægilegt verð fyrir sumarbústað Bjarkar

Daily Mail fjallar um fasteignaviðskipti Bjarkar.

Daily Mail, einhver víðlesnasti fréttavefur heims, hefur tekið til umfjöllunar það að Björk Guðmundsdóttir söngkona hefur sett sumarbústað sinn við Þingvallavatn á sölu.
Fréttir þess efnis hafa ratað í íslenska fjölmiðla, og þær hafa reyndar undið uppá sig með þeim hætti að Ellý Ármanns eigandi og ritstjóri Fréttanetsins hefur sakað Mörtu Maríu á mbl.is um að stela fréttum sínum af málinu. Daily Mail lætur sig það engu skipta og vitnar hvorki í Ellý né Mörtu.
Umfjöllunin Daily Mail er ítarleg og ríkulega myndskreytt. Miðillinn notar tækifærið og fjallar um forræðisdeilu Bjarkar og barnsföður hennar, listamannsins Matthew Barney.
Uppslátturinn er undir fyrirsögninni:„Own Björk's Hidden Place! Singer puts her isolated Icelandic abode up for sale... with an asking price of JUST £140,000”
Sem sagt, leyniathvarf Bjarkar er til sölu og verðið þykir Bretum hlægilegt: Aðeins 140 þúsund pund, sem eru tæpar 30 milljónir íslenskra króna.