Rútufár á Laugavegi

Kraumandi óánægja er nú meðal þeirra sem starfa við Laugaveg en rútur valda þar mengun og teppa umferð. Hjálmar Sveinsson boðar aðgerðir.

Kaupmenn við Laugaveginn hafa fengið nóg vegna ónæðis og umferðartafa sem ferðamannarútur skapa. Hjálmar Sveinsson borgarfulltrúi telur líklegt að borgaryfirvöld grípi í taumana áður en langt um liður. Vísir hefur áður fjallað um þetta vandamál í miðborginni.
Ófremdarástand ríkir nú daglega á Laugavegi, rútur fara þar ótt og títt um til að taka upp ferðamenn eða skila af sér á hótel og gististaði sem þar er að finna. Vísir hefur rætt við nokkra kaupmenn sem eru með rekstur í miðborginni, og þeir hafa fengið algerlega nóg. Rútubílsstjórar stöðva farartæki sín, án þess að hika, á miðri götunni og stoppa þannig umferð niður Laugaveginn. Og ef undan þessu er kvartað senda bílstjórarnir mönnum bara tóninn og segja að þeir megi þetta.
Flautukeppni og umferðarteppa
Einn þeirra kaupmanna sem er með þetta fyrir augunum nánast daglega er Hörður Ágústsson sem rekur Macland sem við Laugaveginn miðjan, við horn Klappastígs og Hörður segir þetta algengt einmitt þar, þessi rútustaða. Þar er frárein sem rútubílsstjórar nota.
„Þetta er allan daginn. Mjög óþægilegt fyrir okkur sem þarna erum með rekstur. Rúturnar stoppa þarna og teppa Laugaveginn, með 30 til 50 ferðamenn, jafnvel í tíu mínútur. Ég hef séð það gerast. Svo kemur upp þessi klassíska flautukeppni. Bíllinn fyrir aftan flautar, rútubílstjórinn flautar og svo heldur það bara áfram,“ segir Hörður uppgefinn á ástandinu. Eins og gefur að skilja fylgir þessu bæði loftmengun og hávaðamengun.
„Af þessu er verulegt ónæði. Við höfum verið að reyna að láta í okkur heyra með þetta. En okkur finnst ekki nógu mikið á okkur hlustað. Þetta er komið inní íbúðahverfin, og þetta truflar miðborgina í heild,“ segir Hörður. Hann vill ekki nefna neitt eitt rútufyrirtæki öðrum fremur, segir þetta stór fyrirtæki. „Það er ekki aðalatriði. Af hverju er verið að troða þessu inn á Laugaveginn og hliðargöturnar þar sem greinilega er ekki pláss fyrir þetta?“
Rútur dóla sér niður Laugaveginn
Hörður segist gjarnan vilja sjá borgaryfirvöld taka harðar á þessu, eins og staðan er í dag eru nokkur stæði skilgreind sem rútubílastæði og honum finnst sem þau stæði eigi að nota.
Ástandið er með öðrum orðum óþolandi; mengun, hávaðamengun og umferðarteppa. Hörður vildi gjarnan sjá borgaryfirvöld grípa í taumana, og þá kemur til kasta Hjálmars Sveinssonar borgarfulltrúa. Hjálmar þekkir vandamálið.
„Já, mér var boðið í svona ferð af mjög svo ágætum bílsstjóra ekki alls fyrir löngu. Þetta er fínt fólk sem starfar við þetta en mér fannst þetta satt best að segja mjög undarlegt fyrirkomulag. Þarna er verið að taka upp einn og einn farþega niður allan Laugaveginn og í þessu tilviki lá ferðin eingöngu niður á Lækjartorg og í einhverjum tilvikum var ekki verið að keyra farþegana meira en 3 til 4 hundruð metra, í ágætu veðri.“
Hjálmar telur þessa þjónustu, það er að keyra á rútum alveg að gististað eða hóteli, svona inn í miðbænum, hæpin. „Og ég held að menn verði að endurhugsa þetta eitthvað. Því það er mjög þröngt víða, til dæmis á Laugaveginum, annað hvort verða bílarnir að keyra uppá gangstéttirnar og trufla þá gangandi vegfarendur eða stoppa á götum og trufla þá umferðina.“
Næsta skerf verður að banna alveg rútuumferð um þröngar götur
Kaupmenn við Laugaveginn hafa fengið alveg nóg og kalla eftir aðgerðum borgaryfirvalda, segja af þessu verulegt ónæði. Hvað geta borgaryfirvöld gert í þessu?
„Borgaryfirvöld hafa þegar tekið ákveðin skref. Það var til dæmis fyrir tveimur árum, ef ég man rétt, sem lagt var bann við því að keyra stórar rútur, eins og hafði verið mögulegt, eftir flestum götunum í miðborginni. Nú er það bara ákveðnar götur, mjög fáar, sem bera tiltölulega mikla umferð eða stóra bíla. Það er búið að taka eitt skref í þessu, útiloka þessar stóru rútur, að þær séu að keyra þessar þröngu götur. Nú er hugsanlega komið að skrefi númer tvö. Að það þurfi eitthvað að takmarka þessa umferð líka,“ segir Hjálmar Sveinsson.