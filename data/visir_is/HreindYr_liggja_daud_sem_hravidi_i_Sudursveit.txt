Hreindýr liggja dauð sem hráviði í Suðursveit

Fjögur hreindýr dauð við þjóðveginn milli Hafnar og Jökulsárlóns.

Vísir heyrði í leiðsögumanni nú rétt í þessu, þar sem hann var á leið um Suðursveit, og sagði hann heldur ókræsilega sýn blasa við þeim sem þar fara um.
„Hér liggja hér hreindýr víða í vegakantinum, dýr sem búið er að keyra niður, og það gerir enginn neitt í þessu. Hrafnar eru yfir dýrunum, að kroppa úr þeim augun,“ sagði fararstjórinn og honum blöskraði. „Þetta er ógeðslegt.“
Maðurinn sagðist hafa keyrt fram á fjögur dauð hreindýr á leiðinni milli Hafnar og Jökulsárlóns. Hann segir þau liggja eins og hráviði á þessu svæði, útum allt. Dýrin safnast víða saman við þjóðveginn í kuldanum og skapa hættu; ýmsir virðast hafa lent í því að aka þau niður.
„Ég heyrði í einum sem hafði keyrt fram á dýr sem lá útí vegakanti og engdist eftir að einhver hafði keyrt á það. Hann fór og skar það á háls, til að linna þjáningar dýrsins. Þetta er ótrúlegt að horfa uppá.“