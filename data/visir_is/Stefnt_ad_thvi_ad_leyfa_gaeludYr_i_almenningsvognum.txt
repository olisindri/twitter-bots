Stefnt að því að leyfa gæludýr í almenningsvögnum

Strætó BS vinnur nú að breyttum reglum sínum sem miða að því að gæludýr verði leyfð í almenningsvögnum fyrirtækisins.

Að sögn upplýsingafulltrúa Strætó BS mun innan skamms hefjast vinna við útfærslu á breyttum reglum sem miða að því að gæludýr verði leyfð í strætó.
Vísir ræddi við upplýsingafulltrúa Strætó BS vegna fréttar um undirskriftasöfnun þar sem skorað er á fyrirtækið að leyfa gæludýr í strætó. Guðrún Ágústa Guðmundsdóttir segir að Strætó BS fagni þessu framtaki Andra. „Í næstu viku mun hefjast vinna varðandi útfærslu á þessu, til að vinna að reglum í tengslum við að leyfa gæludýr í Strætó,“ segir Guðrún Ágústa. 
Gæludýr hafa verið bönnuð í almenningsvögnum frá upphafi aksturs á höfuðborgarsvæðinu.