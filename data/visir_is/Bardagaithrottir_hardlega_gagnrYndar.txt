Bardagaíþróttir harðlega gagnrýndar

Áhyggjur af hugsanlegum heilaskaða Gunnars Nelson eftir þung höfuðhögg.

Mikil umræða um skaðsemi bardagaíþrótta ríkir nú víða í samfélaginu eftir að Gunnar Nelson tapaði bardaga sínum í MMA.
Hafrún Kristjánsdóttir sálfræðingur bendir á fyrirbæri sem heitir CTE á Facebooksíðu sinni og hefur það vakið mikla athygli; heilabilun sem kemur oft fram meðal íþróttamanna sem hafa mátt þola þung höfuðhögg eftir að ferli lýkur.
„Gunnar fékk 142 höfuðhögg í bardaganum frá manni sem æfir sig á hverjum degi að kýla,“ segir Hafrún í pistli sínum en hún er með doktorspróf í líf- og læknavísindum. „Það er alveg klárt að þessi 142 högg sem Gunnar fékk juku líkurnar á að hann þrói með sér CTE í framtíðinni.“
Heilabilun sem þung höfuðhögg orsaka
Hafrún er ekki sú eina sem bendir á skaðsemi höfuðhögga. Í Morgunútvarpi Rásar 2 var rætt við Gunnar Jóhannsson lækni sem fylgdist með bardaganum. Hann segist hafa orðið áhyggjufullur strax í 2. lotu bardagans, og þóttist greina að höfuðhöggin virkuðu illa á samhæfingu vöðva líkamans sem litli heili stjórnar, þá strax hafi verið tekið að hægja á Gunnari nafna hans.
Læknirinn sagði að það væru mörg læknisfræðileg heiti yfir þá sem hafa verið lengi í boxi og fengið heilabilun sem má rekja beint til þungra höfuðhögga. „Punch drunk syndrome. Þegar maður fær þungt högg á hausinn er heilinn umvafinn heilavökva sem dregur úr venjulegum höggum en við svona þung högg á skellur heilinn utan í höfuðkúpuna og hinum megin þegar hann er að rétta sig aftur af,“ sagði Gunnar.
Gagnrýnin harðari nú en fyrir ári
Hann segir að við þetta hljótist beinn heilaskaði. Þó menn rotist ekki beint þá leiða rannsóknir það í ljós að um litlar blæðingar verður, frumur deyja og skaðast. „“Og í viðgerðinni koma ekki eins góðar frumur til baka og stoðefni og þá myndast útfellingar sem valda einkennum eins og alsheimersjúkdómi.“
Gagnrýnin kemur fram víða og er áberandi nú, meira en verið hefur. Vísir greindi frá afstöðu sjónvarpsmannsins Egils Helgasonar til þessa bardaga og svari Bubba Morthens í gær. Egill er fráleitt sá eini sem vill gagnrýna MMA, sem margir telja upphafningu á ofbeldi.
Í mars í fyrra greindi Vísir frá afstöðu Barnaheilla, sem lýstu yfir miklum áhyggjum af óæskilegum áhrifum sem Gunnar Nelson gæti haft á æsku landsins, að hún væri líkleg til að taka upp á slagsmálum í auknara mæli með Gunnar sem fyrirmynd.  Margrét Júlía Rafnsdóttir hjá Barnaheillum sagði þá þetta hugsanlega leiða til meira ofbeldis meðal barna og unglinga en þó þekkist í þeirra röðum. 
„Já, það er alveg rétt. Þar sem þetta er flokkað sem íþrótt og við lítum svo á að íþróttamenn séu góðar fyrirmyndir fyrir börn. En þarna er það sannarlega ekki þar sem þetta er klárlega mikið ofbeldi og börn eiga rétt á vernd gegn hvers kyns ofbeldi.“
Þau ummæli féllu í afar grýttan jarðveg meðal aðdáenda Gunnars en nú virðist fólk miklu móttækilegra fyrir þessum röddum. Líklega hefur Ágúst Borgþór Sverrisson rithöfundur hitt naglann á höfuðið þegar hann sagði á Facebook um helgina: „Það finnst miklu fleirum núna MMA vera ógeðslegt af því núna var Gunnar laminn í spað en hann var ekki sá sem lamdi.“
Ekki hægt að flokka MMA með íþróttum
Gagnrýnin er miklu meira áberandi nú en fyrir ári. Þannig sætir tíðindum að Hilmar Þór Guðmundsson, starfsmaður hjá KSÍ, gagnrýnir MMA harðlega í kjölfar bardagans og hann vill ekki flokka MMA með íþróttum: „Gunnar var laminn 124 sinnum í andlitið í bardaganum sem snérist um að halda honum niðri og lemja hann ítrekað með hnefa, fótum eða olnboga. 124 sinnum! Gunni lá blóðugur og virtist ringlaður - skiljanlega,“ segir Hilmar Þór og heldur áfram:
Nú er líkamlegt atgervi þeirra sem berjast í UFC gott. En að tilgangur "íþróttarinnar" sé bara að meiða er mér framandi. UFC er bara söluvara fyrir ofbeldi - kannski finnst mér leiðinlegt að sé góða drengi lamda til óbóta.
Var ég spenntur? Já, aðallega að sjá hvort Gunnar myndi lifa barsmíðarnar af. Gunni er of góður drengur fyrir svona vitleysu!“
Fyrirmyndin Gunnar Nelson
Hart er deilt um hvort fyrirmyndin Gunnar Nelson er óæskileg og þannig hefur Vísir heimildir fyrir því að þá um nóttina, eftir bardagann hafi ungur maður sem ekkert hafði unnið sér til saka verið barinn, nefbrotinn og var mikill blóðpollur á götunni. Þetta var í Bankastræti og stóð maður yfir honum í bardagastellingu.
Samkvæmt Jóhanni Karli Þórissyni, aðstoðaryfirlögregluþjóni lögreglunnar á höfuðborgarsvæðinu, er þó ekki hægt að greina að óvenju mikið hafi verið um líkamasárásir þessa helgi, fjögur mál eru skráð, þar af tvö sem flokka má undir slagsmál. Og er það svipað og verið hefur.
„Þetta er svipað og verið hefur. Menn eldast uppúr þessu, ná sér í konur og þá koma einhverjir nýir vitleysingar fram á sjónarsviðið. Það er endurnýjun í þessu eins og öðru.“