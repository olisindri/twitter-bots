Blússandi barnabókasala

Barnabækur nánast leggja undir sig nýjasta bóksölulistann - en allir sem fylgjast með heimi bókarinnar rýna sig rauðeyg í listann þann.

Á nýjum Bóksölulista Félags íslenskra bókaútgefenda trónir Arnaldur Indriðason á toppnum með nýjustu bók sína Kamp Knox. Þetta þarf ekki að koma neinum þeim sem fylgist með gangi sölu bóka fyrir jólin á óvart, þannig hefur þetta verið undanfarin ár. Arnaldur lætur ekki þar við sitja heldur fer beina leið í þriðja sæti listans yfir mest seldu bækur ársins eftir aðeins 16 daga sölu. Þetta er samkvæmt upplýsingum frá Bryndísi Loftsdóttur, framkvæmdastjóra Félags íslenskra bókaútgefenda.
En, það eru ekki glæpasögur sem einkenna listann yfir söluhæstu bækurnar. Þeir eru mættir grimmir til leiks, nú sem í fyrra, barnabókahöfundarnir Vilhelm Anton Jónsson og Gunnar Helgason með bækur sínar, Vísindabók Villa 2 og Gula spjaldið í Gautaborg. Og ógna veldi Arnaldar. Vísir fylgdist grannt með gangi mála í fyrra og þá gaf Villi það út að hann ætlaði sér að hrinda kóngnum af stalli sínum. En, spurt er að leikslokum.
„Þetta er fjórða bók Gunnars um Jón Jónsson og fótboltafélaga hans en fyrri bækur hafa allar  notið fádæma vinsælda. Það má svo rifja upp að fyrir ári síðan skiptust Arnaldur og Vilhelm á að verma efsta sæti listans fram að jólum svo spennandi verður að fylgjast með þeim félögum á næstu vikum,“ segir Bryndís sem bendir á að óvenju mikil barnabókasala einkennir fyrri helming mánaðarins. 
Auk Vísindabókar Villa og Gula spjaldsins í Gautaborg má finna þrjár barnabækur til viðbótar á meðal 10 mest seldu bókanna. En listinn er meðfylgjandi og gaman að rýna í hann. Auk barnabóka þá virðist það gefast vel að fjalla um hannyrðir í bók og bjór; Stefán Pálsson sagnfræðingur og nautnaseggur er mættur til leiks með sína bjórbók og ætlar sér ugglaust sinn skerf af kökunni þegar sala bókarinnar er annars vegar.
Söluhæstu titlar Bóksölulistans          1.-16. nóvember                                                                     
1.         Kamp Knox                             Arnaldur Indriðason   
2.         Vísindabók Villa 2                   Vilhelm Anton Jónsson          
3.         Gula spjaldið í Gautaborg        Gunnar Helgason
4.         Galdrabók Einars Miakels..      Einar Miakel                           
5.         Frozen matreiðslubókin           Siggi Hall / Walt Disney                      
6.         Útkall : Örlagaskotið                Óttar Sveinsson                       
7.         Stóra heklbókin                       May Corfield              
8.         Frozen hárbókin                      Theodóra Mjöll / Walt Disney             
9.         Náðarstund                              Hannah Kent              
10.       Bjór - Umhverfis jörðina á 120 tegundum                                          
Stefán Pálsson / Höskuldur Sæmundsson / Rán Flygenring                  