Eggert birtir tölvupóst frá lögreglustjóra

Sigríður Björk taldi víst að fréttamaður RÚV væri ekki að hljóðrita viðtal við sig, sem birtist í nóvember 2014.

Sigríður Björk Guðjónsdóttir, lögreglustjóri í Reykjavík, var fullviss um að haft yrði eftir henni í óbeinni ræðu og var steinhissa þegar hún heyrði viðtal við sig flutt af bandi í útvarpsfréttum RUV 22. nóvember 2014.
Þetta kemur fram í tölvupósti frá lögreglustjóra, sem Eggert Skúlason, ritstjóri DV, birti nú rétt í þessu á Facebooksíðu sinni.
Vísir hefur fjallað um ágreining milli Eggerts og Sunnu Valgerðardóttur, fyrrverandi fréttamanni á RÚV, nú á Kjarnanum; Eggert hefur sakað Sunnu um að hafa birt viðtalið að Sigríði Björk forspurðri en Sunna hefur vísað því á bug.
Eggert telur svör lögreglustjóra staðfesta allt sem hann sagði í umdeildum leiðara fyrir skömmu og sendir andskotum sínum á Facebook glósu með mynd sem hann birtir af tölvupósti sínum:
„Fékk svar frá lögreglustjóra áðan vegna þeirrar hörkudeilu sem staðið hefur um leiðara sem ég skrifaði í DV. Birti skjáskot af tölvupóstinum svo maður sé ekki vændur um frekari ósannindi og bull, eins og starfsmenn RÚV hafa marg oft sagt í þessari umræðu. Yfir til þín Sunna og Jakob Bjarnar Grétarsson og aðrir sem hafa verið orðljótir í þessari umræðu og svo öll þið hin sem hafið skvett úr skálum reiði ykkar.“
Umrætt útvarpsviðtal er svo að finna hér.