Tvísýnt um pólitískt líf Illuga

RUV-frumvarp Illuga Gunnarssonar er við að leysast úr læðingi og er nú til kynningar hjá þingflokksformönnum.

Seinna í dag er búist við því að frumvarp Illuga Gunnarssonar menntamálaráðherra um RÚV ohf. verði kynnt. Frumvarpið hefur verið fast í ríkisstjórn von úr viti en til stóð að leggja það fram fyrir löngu. Málið snýst um hvort frumvarpið kveði á um óbreytt útvarpsgjald, 17.800 krónur eða lækkun eins og kveður á um í fjárlögum, niður í 16.400 krónur. Ef sú verður niðurstaðan þýðir það að Illugi getur ekki talist maður orða sinna – sem er ákaflega þröng staða fyrir ráðherra að vera í.
Sjá frétt Vísis frá því fyrr í dag.
Vísir greindi frá því fyrr í vikunni að Ingvi Hrafn Óskarsson, þá formaður stjórnar RUV, hafi í apríl á þessu ári fært stjórn þau skilaboð frá Illuga að ekki stæði til að lækka útvarpsgjaldið. Og til þess nyti Illugi stuðnings Sigmundar Davíðs Gunnlaugssonar forsætisráðherra og Bjarna Benediktssonar fjármálaráðherra. Það þykir eftirtektarvert að þetta telji hafa skipt máli út af fyrir sig. Og þegar það bætist ofan á erfið mál sem Illugi hefur átt í á árinu, tengslum hans við fyrirtækið Orku Energy, er víst að staða hans telst orðin afar veik.
Magnús Geir ómyrkur í máli
Út frá þessu hefur Magnús Geir Þórðarson og stjórnin unnið; allar áætlanir byggja á þessu. Magnús Geir var óvenju ómyrkur í máli á opnum fundi fjárlaganefndar í gærkvöldi:
„Þetta er auðvitað algjörlega galið, algjörlega galin staða fyrir okkur að vera í og fyrir marga aðra. Við erum búin að vera að vinna í átta mánuði eftir plani sem lagt var upp af ráðherra og ráðuneyti og við erum að gera áætlanir þar sem þetta er fast í hendi. Við viljum fá botn í þetta, þannig að fjármögnunin sé tryggð, í það minnsta til fjögurra ára svo við þurfum ekki að standa í þessu á hverju einasta ári.“ 
Eyjan hafði þetta eftir Magnúsi Geir. En talið er að lækkun útvarpsgjalds þýði 500 milljónum króna minna framlag en áætlanir Magnúsar gerðu ráð fyrir.
Fyrirheit ráðherra í uppnámi
Frumvarp Illuga hefur setið fast í ríkisstjórn og er ástæðan sögð sú að Sigmundur Davíð og Bjarni hafi breytt um afstöðu, þeir telji sig ekki hafa stuðning þingflokkanna til að fara með málið fram með þeim hætti að gjaldið verði óbreytt. Það gætu talist svik við Illuga og setja hann óhjákvæmilega í erfiða stöðu, sé litið til loforða hans til forráðamanna RÚV. Agnes Bragadóttir á Morgunblaðinu fullyrðir að það sé einkum Sigmundur Davíð sem standi fastur á lækkun gjaldsins.
Katrín Jakobsdóttir fyrrverandi menntamálaráðherra og formaður VG segir alvarlegt ef yfirlýsingar ráðherra í vor um að útvarpsgjaldið yrði ekki lækkað standist ekki og setur auðvitað Ríkisútvarpið í uppnám. „Það er ljóst að þar hefur verið unnið innandyra samkvæmt nýrri framtíðarsýn sem ég heyri ekki betur en að þyki í anda laganna um almannaútvarpið, skorið niður um fimm prósent í rekstri og lóðin seld til að bæta skuldastöðu. Það er engin málefnaleg ástæða til að lækka gjaldið og því þykir mér mjög miður ef fyrirheit ráðherra munu ekki verða að veruleika,“ segir Katrín í samtali við Vísi.
Vekur spurningar um stöðu Illuga
Spurð um pólitíska stöðu Illuga segir Katrín þetta vissulega vekja spurningar um stuðning hans innan ríkisstjórnarinnar og stjórnarflokkanna.
Málið er í klemmu, því bæði Guðlaugur Þór Þórðarson og Vigdís Hauksdóttir, sem bæði eiga sæti í niðurskurðarhópi ríkisstjórnarinnar, hafa talað með þeim hætti að óásættanlegt sé að fallið verði frá hugmyndum um lækkun útvarpsgjalds. En, þeir stjórnmálagreinendur fréttastofu sem Vísir hefur rætt við telja víst að fram komi einhvers konar málamiðlun; að Illugi verði ekki látinn alveg á kaldan klaka, en þetta mun koma í ljós um kvöldmatarleytið.