Dómur kveðinn yfir Pistoriusi

Pistorius á yfir höfði sér 25 ára fangelsi verði hann fundinn sekur um morð að yfirlögðu ráði.

Dómur yfir hlauparanum fótalausa, Oscari Pistorius, verður kveðinn upp nú í dag, en dómsuppkvaðning gæti þó dregist fram til morguns. 
Menn búast við því að suður-afríski dómarinn Thokosil Masipa muni gefa sér góðan tíma við dómsuppkvaðninguna og að hún verði ítarleg. Pistorius á yfir höfði sér 25 ára fangelsi verði hann fundinn sekur um morð að yfirlögðu ráði. Pistorius skaut unnustu sína, Reeva Steenkamp á Valentínusardegi, á síðasta ári, en hefur haldið því fram að hann hafi tekið Steenkamp í misgripum fyrir innbrotsþjóf. Dómarinn gæti einnig fundið hann sekan um manndráp af gáleysi og þá á Pistorius yfir höfði sér langa fangelsisvist. 
Réttarhöldin hófust 3. mars, þeim hefur verið sjónvarpað og hefur heimsbyggðin fylgst með gangi mála.