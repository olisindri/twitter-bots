„Þetta er fáránleg yfirlýsing frú Sóley Tómasdóttir“

Sóley Tómasdóttir sakar borgarfulltrúa Sjálfstæðisflokksins um aðför gegn mannréttindaskriftstofu.

Sóley Tómasdóttir borgarfulltrúi sakar borgarfulltrúa Sjálfstæðisflokksins um aðför gegn mannréttindaskriftstofu Reykjavíkurborgar. Hildur Sverrisdóttir og Áslaug Friðriksdóttir hafa brugðist ókvæða við þeim ásökunum og Áslaug segir: „Þetta er fáránleg yfirlýsing frú Sóley Tómasdóttir“.
Til nokkurra orðahnippinga milli borgarfulltrúa hefur komið inná síðu Sóleyjar Tómasdóttur borgarfulltrúa eftir að Vísir birti frétt um bréf Halldórs Auðar Svanssonar til borgarlögmanns þar sem hann fer fram á skýringar á lagalegri stöðu þeirra borgarstarfsmanna sem sitja undir ásökunum um meint hatursummæli sem þeir eiga að hafa látið falla. Anna Kristinsdóttir mannréttindastjóri Reykjavíkurborgar hefur svarað fyrirspurnum fulltrúa Sjálfstæðisflokksins en margir telja lítt á þeim svörum að græða. Ekkert liggur enn fyrir um hver sagði hvað um hvern við einhvern.
Fullyrðingar úr lausu lofti gripnar
Ljóst er að málið er umdeilt innan borgarinnar og varpar ljósi á talsverðan núning sem virðist vera milli borgarfulltrúa. Sóley tekur málið upp á Facebook-síðu sinni og tengir við frétt Vísis um málið.
„Halldór [Auðar Svansson] hefur óskað eftir upplýsingum sem er hið besta mál. Það þýðir ekki að hann styðji við ásakanir Sjálfstæðisflokks um að hér sé einhver aðför í gangi gagnvart starfsfólki borgarinnar. Fulltrúar Sjálfstæðisflokks eru hér í ómaklegri aðför að mannréttindaskrifstofunni sem hefur það eitt til saka unnið að koma ábendingum frá borgarbúum á framfæri til viðeigandi sviða.“ Sóley bætir því við að þessi mál, sem og önnur starfsmannamál fari „bara í ferli sem er afar hæpið að kjörnir fulltrúar skipti sér af og fullyrðingar um áminningar og brottrektur eru úr lausu lofti gripnar.“
Ósanngjörn ummæli
Halldór, félagi Sóleyjar í meirihluta í borgarstjórn, reynir að stilla til friðar en bendir á að gott sé að halda því „til haga að mannréttindaskrifstofan virðist samkvæmt svörunum ekki vera í einhverju miðstýringar- eða boðvaldshlutverki þarna heldur snertir þetta ýmis svið borgarinnar og þá fyrst og fremst þau sem hafa með starfsmannahald að gera.“
En, Hildur Sverrisdóttir segir þetta ósanngjörn ummæli Sóleyjar og vísar því á bug að fulltrúar Sjálfstæðisflokksins í borginni sé í ómaklegri aðför að mannréttindaskrifstofu. „Þetta mál byrjaði út af fréttaflutningi um að mannréttindaskrifstofa væri viðriðin athugasemdir varðandi hatursorðræðu. Það, plús það að tjáningarfrelsisréttindi eru mannréttindi, veldur því að fyrirspurn okkar beinist að því sviði. Gagnrýni okkar eftir svörin frá þeim hefur beinst að borginni almennt og stjórnkerfinu öllu og þeim sem bera ábyrgð á því, semsagt ykkur, en ekki bara mannréttindaskrifstofunni sem virðist einmitt bara vera einhver tengiliður í málinu. Það breytir því ekki að gagnrýni á kerfið í heild út af þessu máli á enn fyllilega rétt á sér.“
Og félagi Hildar, Áslaug Friðriksdóttir borgarfulltrúi, bætir við: „Ómakleg aðför? Þetta er fáránleg yfirlýsing frú Sóley Tómasdóttir. Hvernig væri bara að upplýsa málið og svara gagnrýninni.“
Fáránleg og ódrengileg viðbrögð
Hildur heldur áfram að sauma að Sóley á Facebooksíðu þeirrar síðarnefndu og spyr hvað Sóley eigi við þegar hún segir fullyrðingar um áminningar og brotrekstur úr lausu lofti gripnar?
„Ég hef auðvitað ekkert annað en svör skrifstofunnar við fyrirspurn okkar þar sem þetta kemur fram við spurningu minni um hverjar afleiðingarnar séu fyrir stöðu eða starf starfsmanna borgarinnar eftir að þeir hafa verið uppvísir að hatursorðræðu. Í svarinu segir: "Samkvæmt upplýsingum mannauðsskrifstofu eru afleiðingar þess að starfsmaður borgarinnar verði uppvís að hatursorðræðu getur það leitt til áminningar í starfi og brottreksturs láti viðkomandi ekki af slíku háttalagi eftir áminningu." Er þetta semsagt úr lausu lofti gripið í svari borgarinnar? Þá skrifast það á borgina en ekki okkur sem treystum því að svörin sem okkur berast séu auðvitað rétt. Fáránlegt og ódrengilegt að ýja að öðru.“