Flúðu skelfingu lostnar frá Cancun

Íslensk kona í gæsluvarðhaldi í Kanada. Talin hafa reynt að narra þrjár vinkonur sínar til að gerast burðardýr. Ótrúleg frásögn.

Íslensk kona er nú í gæsluvarðhaldi í Kanada. Hún er grunuð um aðild að umfangsmiklu fíkniefnamáli sem teygir anga sína til Mexíkó og Kanada. Málið var til rannsóknar íslensku lögreglunnar í samvinnu við þá kanadísku en er rannsóknin nú á forræði kanadísku lögreglunnar. Þetta staðfestir Friðrik Smári Björgvinsson yfirlögregluþjónn.
Málið allt hefur yfir sér reyfarakenndan blæ en samkvæmt heimildum Vísis var fyrst gerð tilraun til að fá þrjár íslenskar konur til að gerast burðardýr, án þess þó að þær ættu að fá að vita það. Þetta var í nóvember á síðasta ári. Þessar konur hafa verið yfirheyrðar af lögreglu vegna aðkomu sinnar.
Boð sem ekki var hægt að hafna 
Sú kona sem nú situr í gæsluvarðhaldi í Kanada sagði konunum þremur, sem hún þekkti misvel, að hún hefði unnið fjóra miða til Cancun í Mexíkó í einhverjum óræðum vinkonuleik. Hana vantaði félaga og bauð þeim með sér í ferðina. Allt greitt í topp.
Konurnar gátu ómögulega slegið hendinni á móti svo góðu boði. Smátt og smátt tók þær þó að gruna að ekki væri allt með felldu. Til dæmis afhenti konan þeim, hverri um sig, golfsett úti á Leifsstöð og sagði að þær ættu að spila golf úti í Cancun. Þetta væri innifalið. Enginn þeirra spilar golf en þær leiddu ekki hugann að því frekar. Þær voru jákvæðar, að fara í langþráð frí og það sem meira var; sér að kostnaðarlausu. Þær hleyptu því engum grunsemdum að, ekki þá.
Fór að renna á þær tvær grímur
Konurnar vildu ekki koma fram undir nafni þegar Vísir fór þess á leit. En, flogið var frá Keflavík til Cancun með millilendingu í Toronto í Kanada. Allt gekk vel í fyrstu en smátt og smátt fór konurnar að gruna að ekki væri allt með felldu. Til dæmis var golfsettinu í fyrstu komið fyrir í afgreiðslu hótelsins í Cancun og svo voru þau komin í hendur íslensks manns sem er búsettur í Mexíkó, hvar hann er giftur mexíkóskri konu.
Og þegar þær vinkonur fóru að ganga á konuna sem bauð þeim, með það í hvaða happadrætti hún hefði unnið miðana, þá mundi hún það ekki. Þegar þarna var komið sögu voru konurnar orðnar sannfærðar um að maðkur væri í mysunni. Þær voru reyndar orðnar skelfingu lostnar, mjög „paranoid“ og töldu að mexíkóska mafían væri að fylgjast með sér. Og myndi jafnvel nálgast þær og setja þeim stólinn fyrir dyrnar.
Flúðu til Íslands
Þeim tókst, með aðstoð að heiman, að fá fluginu til Íslands flýtt og hröðuðu sér frá Cancun eftir fimm daga dvöl. Ein þeirra hljóp frá öllum sínum farangri og fór eins og hún var klædd, því þær óttuðust mjög að búið væri að koma fíkniefnum fyrir í klæðum þeirra og töskum.
Versta grun sinn fengu þær svo staðfestan þegar þær voru kallaðar til yfirheyrslu hjá lögreglunni. Sú sem stóð fyrir ferðinni fór með þeim til Kanada, en þar stungu þær vinkonu sína af og komust í flug heim til Íslands. Konan, sem nú er í haldi úti í Kanada, kom til Íslands í kjölfarið, en fór svo aftur út og var þá gripin með fíkniefni, einkum kókaín samkvæmt heimildum Vísis. Friðrik Smári vildi ekki segja til um hversu mikið, rannsókn málsins væri nú alfarið á forræði kanadísku lögreglunnar.
Uppfært klukkan 11:10
Í fyrstu útgáfu þessarar fréttar kom fram að konan, sem nú situr í gæsluvarðhaldi í Kanada, hefði verið gripin með fíkniefni í fórum sínum. Heimildum ber ekki saman hvort konan sjálf hafi verið með fíkniefni á sér þegar hún var handtekin. Hún liggur engu að síður undir grun hjá lögregluyfirvöldum um að tengjast fíkniefnasmygli. Konan hefur nú setið í gæsluvarðhaldi úti í Kanada í tvo mánuði en gert er ráð fyrir því að hún losni í dag eða á morgun gegn tryggingu. Málið er enn til rannsóknar.