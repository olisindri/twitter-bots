IKEA-geitin endurborin

IKEA-geitin endurbyggð með leynd og undir vökulu auga öryggisvarða.

Nú er verið að endurbyggja IKEA-geitina á ónefndum stað undir strangri öryggisgæslu. Tíðindamaður Vísis náði þessari einstæðu mynd af geitinni og fylgir sögunni að honum hafi verið gefið illt auga þegar hann sást sveifla símanum. Viðkomandi vildi alls ekki láta nafns síns getið, svo ströng sýndist honum öryggisgæslan að hann var ekki viss um nema hann væri að ljóstra upp hernaðarleyndarmáli.
Eins og mörgum er í fersku minni þá fuðraði IKEA-geitin, boðberi jólanna, upp fyrir rúmri viku, var talað um að hún hefði tortímt sjálfri sér en talið er að kviknað hafi í út frá einhvers konar skammhlaupi í seríum.
Þeir hjá IKEA meta það sem svo að enginn séu jólin nema IKEA-geitin standi keik við helstu umferðaræð þá sem liggur til IKEA. Geitin hefur þó verið skotmark óvandaðra brennuvarga, geitin virðist freista slíkra. Víst er að eftir sem áður verður ströng öryggisgæsla, myndavélakerfi og rafmagnsgirðingar til að vernda geitina. Og nú er að sjá hvernig til tekst, en aðdáendur IKEA-geitarinnar geta bundið vonir við að hún verði komin upp fyrr en síðar, keikur boðberi jólanna.