Mannréttindaskrifstofa skoðar kynjahlutföll í útvarpi

Kynlegar tölur, bæklingur sem Reykjavíkurborg gefur út, kostar vel á fjórða hundrað þúsund krónur.

Vísir hefur undir höndum erindi sem Adda Ingólfsdóttir starfsmaður Mannréttindaskrifstofu sendi Frosta Logasyni dagskrárstjóra á X-inu á Facebook, þar sem hún grennslast fyrir um hversu margir starfsmenn útvarpsstöðvarinnar eru karlmenn og hvers margir starfsmenn eru konur? Þetta mun tengjast gerð bæklings sem Mannréttindaskrifstofa Reykjavíkurborgar vinnur nú að, Kynlegar tölur og er fyrirhuguð útgáfa 8. mars.
Í samskiptum Öddu og Frosta spyr Adda hvort engin kona stjórni þætti á X977? Frosti segir að svo sé ekki, sem stendur og Adda segir: „flott, takk fyrir það. Eða, ekki flott.“
Konur endast illa í útvarpinu
Frosti segir þetta „auðvitað alveg glatað“ en bendir Öddu á að senda fyrirspurn á Glamour, „það er enginn kall að vinna þar.“ Adda segist bara vera að skoða útvarpið núna. Eftir nokkurt spjall þeirra á milli, um þætti á X-inu sem konur hafa stjórnað veltir Adda því fyrir sér hvernig á því standi að konur endist ekki í útvarpinu? „Kannski væri sniðugt að ráða kvenþáttastjórnendur í þætti sem eru ekki sérstaklega kven-miðaðir heldur bara almennir?“
Frosti segir að allir þessir þættir hafi verið tilraun þeirra til að rétta af kynjahallann. En lögðust allir af vegna skorts á kostendum. Adda telur þetta áhugavert en spyr Frosta af hverju hann haldi að það hafi verið skortur á kostendum? Frosti segir henni að Kynlegir kvistir hafi reyndar bara verið keyptur yfir á RÚV erfitt fyrir einkaframtakið að keppa við fjármagn skattgreiðenda.
Starfsmaður borgarinnar hlerar Frosta
Þegar þarna var komið sögu tjáði Adda Frosta að hún vildi ekki villa á sér heimildir lengur heldur kynnti sig sem starfsmann Mannréttindaskrifstofu sem væri að vinna að gerð bæklings sem áður segir.
Vísir sendi Önnu Kristinsdóttur, mannréttindastjóra Reykjavíkurborgar/ Director of Human Rights Office, fyrirspurn vegna málsins, sem sjá má hér neðar ásamt svörum. Þar kemur meðal annars fram að bæklingurinn kostar 300 til 350 þúsund, um er að ræða könnun á völdum útvarpsstöðvum auk hlaðvarps og að það sé skilgreint hlutverk Mannréttindastofu að huga að stöðu kynjanna í Reykjavík.
Q&A fyrir Mannréttindastofu
Vísir: Eru allar útvarpsstöðvar landsins undir í þessari talningu?
Anna: „Nei. Teknar voru helstu útvarpsstöðvar og hlaðvörp í Reykjavík.“
Vísir: Hvaða fleiri svið þjóðlífsins er verið að skoða?
Anna: „Ýmis svið þjóðlífsins hafa verið skoðuð gegnum tíðina, t.d. hafa verið settar fram upplýsingar um stjórnmála- og kosningaþátttöku, velferð og heilsu, verkalýðsfélög, netnotkun, menntun, menningu, vinnumarkað og fæðingarorlof greint eftir kynjum.“
Vísir: Hversu marga bæklinga af þessu tagi hefur borgin staðið að, hversu marga bæklinga?
Anna: „Þetta er í 6. skiptið sem bæklingurinn Kynlegar tölur kemur út.“
Vísir: Hvað kostar þetta tiltekna verkefni? Hvernig lítur fjárhagsáætlun út?
Anna: „Áætlaður kostnaður við útgáfu kynlegra talna er 300.000 - 350.000“.
Vísir: Hvernig er það rökstutt eða skýrt að það teljist heyra undir verksvið Mannréttindastofu borgarinnar að telja hausa í fjölmiðlum og kyngreina?
Anna: „Greining og framsetning tölfræðilegra gagna um stöðu kynjanna í Reykjavík er hluti af skyldum mannréttindaskrifstofu, með vísan í þau lög, samninga og stefnur sem skrifstofan vinnur út frá. Auk þess samþykkti Mannréttindaráð árið 2010 að gefa út bækling með tölfræðiupplýsingum sem varpaði ljósi á stöðu kynjanna þann 8. mars á alþjóðlegum baráttudegi kvenna.“
Vísir: Hversu margar konur starfa á Mannréttindaskrifstofu Reykjavíkurborgar og hversu margir karlar?
Anna: „Á mannréttindaskrifstofu starfa 10 starfsmenn í samtals 7,6 stöðugildum auk eins starfsnema. Níu konur og tveir karlar.“
Vísir sendi Önnu ítarspurningar, þar sem spurt er hvort vinna starfsmanna Mannréttindaskrifstofu sé ekki örugglega utan fjárhagsáætlunar og þá hversu margar vinnustundir eru ætlaðar í bæklingsgerðina? Auk þess hvað réði valinu á þeim útvarpsstöðvum sem kannaðar eru? Fréttin verður uppfærð um leið og svör berast frá Önnu.