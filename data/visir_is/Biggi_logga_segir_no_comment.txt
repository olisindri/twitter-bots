Biggi lögga segir „no comment“

Biggi lögga var í fríi í gærkvöldi og kom því ekki að því að henda landsliðsmönnunum út af B5.

Biggi lögga segir „no comment“ um það þegar lögreglan henti fagnandi landsliðsmönnum og stuðningsmönnum út af veitingastað klukkan eitt í nótt – með vísan til opnunartíma.
Eins og fram hefur komið á Vísi þá var lögreglan ströng á reglum um opnun veitingastaða í gær, þrátt fyrir sögulega stund í knattspyrnusögunni; þegar Ísland komst áfram á EM eftir jafntefli við Kasaka á Laugardalsvelli; og hún lokaði og vísaði gestum staðarins, landsliðsmönnum og stuðningsmönnum út. Í fréttinni getur að líta myndbandsbrot af fögnuðinum.
Fótboltavefurinn fotbolti.net greindi frá málinu í morgun og má þar glögglega lesa á milli lína að blaðamanni er heitt í hamsi vegna þessa meinta takleysis og reglufestu lögreglunnar og er vísað til þess að Sigmundur Davíð Gunnlaugsson forsætisráðherra hefði gefið til kynna að það yrði opið í nótt, hvað sem reglum líður. Og víða á samfélagsmiðlum má sjá menn velta þessari stífni fyrir sér.
Birgir Örn Guðjónsson, betur þekktur sem Biggi lögga, hefur komið fram sem andlit lögreglunnar á samfélagsmiðlum hennar, með jákvæðni og það fyrir augum að vera í góðu sambandi við almenning. Vísir hafði samband við Bigga og spurði hvort rétt væri, sem fleygt er, að hann hafi farið fremstur í flokki lögregluliðs við að varpa landsliðsmönnunum á dyr?
„Heyrðu, nei. Það er sannarlega ekki rétt. Ég var bara slakur heima hjá mér í fríi í gær,“ segir Biggi við opinni fyrirspurn Vísis á Facebookvegg sínum. Og bætir broskalli við.
En, hvað finnst þér eiginlega um þetta?
„Ég held að ég segi í þetta sinn, no comment,“ svarar Biggi, léttur í bragði.