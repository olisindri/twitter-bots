Slegist um sorpið í Ölfusi

Í nýrri yfirlýsingu frá Gámaþjónustunni er talað um óréttmætar og lítilsigldar árásir á Gunnstein Ómarsson sveitarstjóra Ölfuss, vegna deilu um útboð sem snýr að sorphirðu í sveitarfélaginu.

Jón Þórir Frantzsson, forstjóri Íslenska gámafélagsins, sagði í gær Gunnstein Ómarsson, bæjarstjóra Ölfuss, hafa sýnt ótrúlegan dómgreindarbrest við afgreiðslu sorphirðuútboðs í bænum þar sem útboðsgögnum er haldið leyndum, en, tilboði samkeppnisaðila Gámafélagsins, Gámaþjónustunni var tekið. Gunnsteinn ætlar ekki að gera tilboðsgögn opinber þrátt fyrir úrskurð þar um. Jón Þórir hefur farið fram á það við sýslumann að hann komi að málum til að fá leyndinni aflétt. Í þessu samhengi bendir svo Jón Þórir á margvísleg tengsl Gunnsteins við Gámaþjónustuna.
Í gærkvöldi sendi svo Gámaþjónustan frá sér harðorða yfirlýsingu vegna málsins og málatilbúnaðar Jóns Þóris eins og það er orðað. Sveinn Hannesson framkvæmdastjóri ritar undir yfirlýsinguna og segir veist að Bæjarstjóranum fyrir það eitt að leitast við að virða þann trúnað sem þátttakendum í umræddu útboði var heitið. Þá kemur fram í yfirlýsingunni að í útboðinu hafi Gámaþjónustan boðið tæpar 74 milljónir í sorphirðu fyrir sveitarfélagið Ölfus til 5 ára en Íslenska gámafélagið rúma 91 milljón í sama verk. Kostnaðaráætlun sveitarfélagsins var 74,8 milljónir.
Yfirlýsingin öll
vegna málatilbúnaðar Jóns Franzsonar í Fréttablaðinu og á Bylgjunni 3. sept.
Íslenska gámafélagið ehf, hefur gert kröfu um aðgang að öllum tilboðsgögnum
Gámaþjónustunnar hf. , þar á meðal tilboðsskrám, í opinberu útboði á vegum
sveitarfélagsins Ölfuss. Krafan var sett fram í miðju útboðsferli, einungis viku
eftir að tilboð voru opnuð. Í útboðsgögnum er skýrt tekið fram að tilboðsskrár
séu trúnaðarmál og er það í samræmi við áralanga hefð í slíkum útboðum bæði
innan lands og utan. Þá hefð og þann trúnað vill úrskurðarnefnd um
upplýsingamál nú rjúfa, sbr. úrskurð nefndarinnar nr. A 541/2014, en
Gámaþjónustan hf. og Sveitarfélagið Ölfus vilja ekki sætta sig við þá niðurstöðu.
Ágreiningsmáli þessu verður því skotið til úrskurðar dómstóla eins og eðlilegt er
í réttarríki. Þess má geta að bæði Samband íslenskra sveitarfélaga og Samtök
iðnaðarins telja mikilvægt að fá úr þessu skorið fyrir dómsstólum.
Hér er tekist á um það hvort tilboðsskrár bjóðenda í opinberum útboðum verði
umsvifalaust aðgengilegar keppinautum þegar við opnun tilboða. Þessi gögn
eru nákvæm útlistun á því verði sem bjóðendur treysta sér til að bjóða í
einstaka verk- og efnisliði og eiga ekki erindi á borð keppinauta.
Gámaþjónustan hf. telur raunar að afhending slíkra gagna kunni að ganga í
berhögg við samkeppnislög. Af þeim sökum er brýnt að fá úr því skorið fyrir
dómstólum hvort upplýsingaréttur á grundvelli upplýsingalaga geti náð til slíkra
fjárhagslegra trúnaðargagna í opinberum útboðum.
Gámaþjónustan hf. harmar þær óréttmætu og lítilsigldu persónulegu árásir sem
forstjóri Íslenska gámafélagsins ehf. hefur beint að Gunnsteini Ómarssyni,
sveitarstjóra Ölfus, vegna þessa máls fyrir það eitt að leitast við að virða þann
trúnað sem þátttakendum í umræddu útboði var heitið. Í þessu sambandi má
geta þess að í útboðinu bauð Gámaþjónustan hf. 73,7 millj. kr. í sorphirðu fyirir
sveitarfélagið Ölfus til 5 ára en Íslenska gámafélagið ehf. bauð 91,1 millj. kr. í
sama verk. Kostnaðaráætlun sveitarfélagsins var 74,8 millj. kr. Gámaþjónustan
hf. var því með mjög eðlilegt tilboð í verkið og á þeim grunni var samið.
Íslenska gámafélagið ehf. átti tilboð talsvert yfir kostnaðaráætlun. Þessa
þjónustu hafði ÍG annast í sveitarfélaginu um langt árabil án útboða.
Sveinn Hannesson
framkvæmdastjóri
...
Uppfært 08:50
Athugasemd blaðamanns
Upphafleg fyrirsögn þessarar fréttar var Slegist um sorpið á Selfossi. Ábendingar bárust þegar þess efnis að það stæðist trauðla, enda um annað sveitarfélag að ræða. Takk fyrir það. Blaðamaður hefur sér fátt eitt til afsökunar, ofstuðlunaráráttan hljóp með hann í gönur og er beðist velvirðingar á mistökunum.