Fleiri voru í bílnum á Höfðatorgi

Ökumaðurinn sem velti bílnum í bílageymslu Höfðatorgs var fullur.

Myndbandið sem Vísir fjallaði um í gær hefur vakið gríðarlega athygli enda ævintýralegar aðfarir sem þar sjást þegar ökumaður bíls reynir að koma honum út úr bílakjallara í gegnum fellihlið. Það endar með þeim ósköpum að bíllinn hringsnýst í loftinu og lendir á hvolfi.
Samkvæmt heimildum Vísis kom málið til kasta lögreglunnar og telst það að fullu upplýst. En, langt er um liðið síðan þessi atburður var, dagsetningin sem sést á myndbandsupptökunni er 17.07. 2011. Ökumaðurinn var ákærður en blóðsýni leiðir í ljós að hann var undir áhrifum áfengis. Ekki var um önnur vímuefni að ræða í blóði hans. Þá voru fleiri í bílnum en ökumaðurinn, en ein fimm blóðsýni liggja fyrir í tengslum við málið. Þetta þýðir að þrír farþegar hafa setið í aftursæti bílsins. 
Á myndbandinu sést ung stúlka fara úr bílnum og fær hún mikið högg þegar hliðið kastast til við það að ökumaðurinn reynir að djöfla bílnum í gegnum hliðið. Farið var með fólkið á slysadeild en ekki reyndust viðkomandi alvarlega slasaðir. Er það metið sem mildi að ekki fór verr.