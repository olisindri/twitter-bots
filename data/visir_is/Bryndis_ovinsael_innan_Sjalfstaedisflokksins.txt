Bryndís óvinsæl innan Sjálfstæðisflokksins

Brynjar Níelsson veltir því upp hvort Bryndís Loftsdóttir varaþingmaður ætti kannski að segja sig úr flokknum. Sjálfstæðismenn hugsa Bryndísi þegjandi þörfina.

Brynjar Níelsson þingmaður Sjálfstæðisflokksins veltir því upp hvort ekki sé rétt að Bryndís Loftsdóttir varaþingmaður segi sig úr flokknum.
Bryndís Loftsdóttir, varaþingmaður Sjálfstæðisflokksins, hefur sannarlega tekist að koma róti á landsmenn með ábendingum sínum, sem Fréttablaðið greindi frá í upphafi viku, að í fjárlagafrumvarpinu, þar sem útfærsla á hækkun virðisaukaskatts á matvæli er kynnt, sé miðað við að hver máltíð kosti einstakling 248 krónur. Sjálfstæðismenn kunna Bryndísi litlar þakkir og nú þegar hafa tveir þungavigtarmenn í flokknum beint spjótum sínum óbeint að henni. Brynjar Níelsson þingmaður er þungorður í nýlegri Facebookfærslu. Hann segir fjárlagafrumvarpið mikilvægasta mál hverrar ríkisstjórnar, ekkert er óeðlilegt við að menn hafi ólík sjónarmið uppi en „að stjórnarliðar berjist gegn meginmarkmiðum frumvarpsins opinberlega og ganga svo langt að stofna til félagsskapar í þeim tilgangi er mjög sérkennilegt. Slíkir liðsmenn eru ekki hátt skrifaðir hjá mér og ættu kannski íhuga að fara í annað lið,“ skrifar Brynjar. Ekki fer neitt á milli mála við hvern er átt en Bryndís hefur stofnað Facebookhóp sem hefur það að markmiði að berjast fyrir því að 7 prósenta virðisaukaskattur á matvæli verði, eftir sem áður.
Bjarni Benediktsson fjármálaráðherra hafði áður skrifar fremur úfna athugasemd á sinn Facebook-vegg þar sem hann segir ósatt að fjármálaráðuneytið gefi út neysluviðmið og algjör uppspuni og útúrsnúningur sé að venjuleg máltíð eigi að kosta 248 krónur. Ekkert slíkt sé að finna í fjárlögum.
Víst er að sjálfstæðismenn kunna Bryndísi litlar þakkir fyrir framtakið, sem samkvæmt þessu hefur reynst flokknum verulega erfitt viðureignar. Bryndís hefur, í samtali við Vísi, sagt að gríðarleg viðbrögð við ábendingum hennar hafi komið henni stórkostlega á óvart. Hún hefur ekki kynnst öðru eins.
Uppfært 12:30
Enginn þingmaður flokksins rætt við Bryndísi
Bryndísi segist ekki hafa velt stöðu sinni innan flokksins neitt sérstaklega fyrir sér af þessu tilefni.
„Staða mín innan flokksins er sú að ég sit ekki í neinni launaðri nefnd eða ráði innan flokksins. Og ef Brynjar vill víkja mér úr allsherjar- og menntamálefnanefnd, þar sem ég er nú á mínu öðru kjörtímabili, þá getur hann lagt það til.“
En, er þér hreinlega vært innan flokksins, þetta eru kaldar kveðjur frá Brynjari, og Bjarna reyndar líka?
„Ég hef enga stöðu innan flokksins, þannig. Ég er kannski þrepi hærra en almennur flokksmaður. Ég trúi á stefnu Sjálfstæðisflokksins, stétt með stétt. Það hefur enginn kjörinn fulltrúi komið að máli við mig vegna þessa. Ef það er vilji þeirra að víkja mér úr flokknum þá verður það svo að vera.“
Koma þér þessi viðbrögð, eða öllu heldur skortur á þeim úr þessari átt, á óvart?
„Það veldur mér nokkrum vonbrigðum, en á móti kemur að ég hef fengið óhemju mikil viðbrögð frá almennum kjósendum Sjálfstæðisflokksins. Kannski er það skrítin tilhugsun fyrir þá að það kunni að vera til vinsæll Sjálfstæðismaður nú um stundir?“
En, það er óneitanlega frost í þögninni?
„Það er í raun engin breyting frá því sem verið hefur. Kjörnir fulltrúar hafa ekkert verið í sambandi við varaþingmenn. Ég er ósammála þessari stefnu og finn mig ekki í þessari sýn Bjarna um aðeins eitt virðisaukaskattsþrep. Það er bara eitt land í Evrópu sem miðar við slíkt og það er Danmörk með 25 prósent virðisaukaskatt á öllum vörum,“ segir Bryndís Loftsdóttir, varaþingmaður Sjálfstæðisflokksins.