Fordæmir fúla fimmaurabrandara forsætisráðherra

Líf Magneudóttir segir orð Sigmundar Davíðs Gunnlaugssonar ramba á barmi þess að mega heita popúlísk.

Líf Magneudóttir, formaður mannréttindaráðs Reykjavíkur, furðar sig á miklum viðbrögðum vegna orða sinna um að kirkjuferðir skólabarna brjóti í bága við samskiptareglur borgarinnar og það gangi ekki að skólar hafi milligöngu um trúarinnrætingu barna.
Slá sig til riddara í ímynduðu stríði
Netið hefur logað, margir viljað leggja orð í belg, þeirra á meðal Sigmundur Davíð Gunnlaugsson forsætisráðherra.
En, hafa þessi miklu viðbrögð komið Líf á óvart, hversu heitt fólki er í hamsi vegna þessa?
„Já, viðbrögðin koma mér örlítið á óvart. Mér virðist margir hafa mistúlkað það sem ég hef sagt: Eins og ég vilji leggja niður jólin, hætta að syngja jólalög, hætta að skreyta jólatré eða gera okkur dagamun. Og svo koma líka viðbrögð margra stjórnmálamanna mér á óvart. Þeir virðast tilbúnir til að slá sig til riddara í einhverju ímynduðu stríði gegn jólahaldi. Ekkert er eins fjarri lagi.
Líf er þarna að vísa til orða Sigmundar Davíðs Gunnlaugssonar forsætisráðherra sem sagði grínaktugur á Facebook að jólasveinar á jólaballi hafi verið smeykir við útsendara mannréttindaráðs.
„Já, meðan allt er hér í uppnámi í landsmálunum þá segir forsætisráðherra bara fimmaurabrandara. Nýlega voru haldin fjölmenn mótmæli þar sem skorað var á ríkisstjórnina að sýna meiri auðmýkt og hlusta og því svarar forsætisráðherra með því að mæta ekki í þingsal til að taka þátt í umræðum og svo sendir hann bara fólki pillur á samfélagsmiðlum. Ég held að útúrsnúningar og fimmaurabrandarar af þessu tagi séu ekki til þess fallin að bæta umræðuna sem í þessu máli sem snýst um að eðli grunnskólans sem á að vera hlutlaus stofnun, sem öll börn eiga að geta sótt sitt nám í. Það er kjarni málsins. Ekki hvort fólk megi ekki iðka sína trú í kringum jólin. Hér er auðvitað trúfrelsi og ég virði það. En ég ætlast líka til þess að opinberar stofnanir séu trúhlutlausar.“
Finnst þér þá orð orð sjálfs forsætisráðherra skætingur og megi jafnvel flokka sem popúlisma?
„Já, það jaðrar við það. Ég myndi segja það, já.“
Varar við skítkasti og blammeringum
Halldór Halldórsson oddviti Sjálfstæðismanna í Reykjavík hyggst taka málið upp á borgarstjórnarfundi á morgun. Halldór segir mikilvægt að ræða málið á vettvangi borgarstjórnar, sem sé vettvangur opinn almenningi. En telur hann tilefni til að endurskoða reglurnar? „Það gæti verið ástæða til að endurskoða þessar reglur ef fólk er ekki sammála um túlkun á þessu. Nú ber að taka það skýrt fram að Sjálfstæðisflokkurinn stendur fyrir trúfrelsi en þegar frelsið er túlkað með þessum hætti, eins og formaður mannréttindaráðs gerði, þá finnst mér það vera farið að snúast um það að það eigi að skerða frelsi ansi margra.“
Líf fagnar því í sjálfu sér að málið sé á dagskrá í borgarstjórn.
„Mér finnst gott og blessað að rýna í okkar störf hvort sem það eru einhverjar samskiptareglur eða annað. Ég fagna allri umræðu um þessi mál. En, ég bið líka fólk um að gæta þess að lenda ekki í skítkasti og blammeringum. Því þetta snýst ekki um hvort fólk megi trúa og sækja þjóðkirkjuna heldur það hvort opinberar stofnanir eigi að gæta hlutleysis.“