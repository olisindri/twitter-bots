Landlæknir telur fjölmiðla reka áróður fyrir áfengisfrumvarpinu

Rafn M. Jónsson segir fylgjendur áfengisfrumvarpsins eiga greiðari aðganga að fjölmiðlum.

Rafn M. Jónsson, verkefnisstjóri áfengis- og vímuvarna hjá Embætti landlæknis, fullyrðir að einhliða áherslur og persónulegar skoðanir einkenni umræðuna um áfengisfrumvarpið. Og: Fylgjendur þess hafi greiðari aðgang að fjölmiðlum en „andstæðingarnir“.
Þetta kom fram á fundi sem haldinn var í Norræna húsinu um ábyrgð fjölmiðla og er greint frá þessu í frétt sem Sigrún Stefánsdóttir skrifar um fundinn undir fyrirsögninni „það er ekki bara einn sökudólgur“. Fundurinn var á vegum málstofu Norrænu velferðarmiðstöðvarinnar.
Samkvæmt fréttinni viðist eitthvað verulega mikið bogið við fréttaflutninginn, og þá augljóslega af þessu máli því niðurstaða fundarins var sú að allir, „bæði yfirvöld, sérfræðingar í lýðheilsumálum og fjölmiðlar þyrftu að taka sig á og að slagsíða hafi myndast í umræðunni um sölu áfengis í matvöruverslunum.“
Svo vitnað sé beint í frétt Sigrúnar þá fullyrti Rafn að „almenningur í landinu hafi í raun enga hugmynd um afleiðingar þess að opna fyrir sölu á áfengi í matvöruverslunum, en um gríðarlega breytingu sé að ræða.  Verði frumvarpið að lögum geta matvöruverslanir haft vín og bjór hvar sem er í versluninni og það eina sem verði afgirt og undir eftirlitsmyndavélum séu sterkir drykkir.  Hann kvartaði yfir því að tala fyrir daufum eyrum þar sem fjölmiðlar væru annars vegar.“