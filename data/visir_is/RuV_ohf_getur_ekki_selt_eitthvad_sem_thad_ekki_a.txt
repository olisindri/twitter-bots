RÚV ohf getur ekki selt eitthvað sem það ekki á

Vigdís Hauksdóttir segir að ekki komi til greina að RÚV ofh selji byggingarétt á ríkislóðum.

Vigdís Hauksdóttir, formaður fjárlaganefndar, segir ekki koma til greina að RÚV ohf selji eitthvað sem það ekki á. „Í fyrsta lagi verður fjármálaráðherra að svara fyrir það hvort hann hafi gefið „go“ á þetta. En eins og þetta lítur út fyrir mér þá eru almennar reglur þær að ekki er hægt að selja það sem maður ekki á. Þetta er ansi bratt af RÚV ohf. að slá eignarhaldi sínu á þetta með þessum hætti.“
Hver á eiginlega lóðina?
RÚV ohf. auglýsti nýverið byggingarétt á lóðinni við Efstaleiti til sölu. Sala þessi er skilgreind sem liður í endurfjármögnun fjölmiðilsins en reyndar er málum blandið hver eigandi lóðarinnar er. Samkvæmt fasteignamati ríkisins er Ríkisútvarpið skráð fyrir eigninni á lóðinni, en Reykjarvíkurborg á lóðina. Samkvæmt skipulagsfulltrúa Reykjavíkurborgar á ríkið reyndar lóðina, en ekki Reykjavík – sem þó er aðili málsins; með því að efna, í samstarfi við RÚV, til samkeppni um skipulag á svæðinu. Borghildur Sturludóttir hjá borginni segir Reykjavíkurborg eignast hluta byggingaréttar með þessu, Orkuveitan þarf jafnframt að hafa aðkomu að málinu vegna fráveituröra sem eru þarna undir. Og fyrir liggur að það þarf að breyta aðalskipulagi. Nánari eftirgrennslan Vísis leiddi svo í ljós að samkvæmt fasteignamati er RÚV ohf eigandi lóðarinnar að öllu leyti, en ekki hluta.
En, það sem miða verður við hlýtur að vera þessi klásúla í sölulýsingu:
„Sem fyrr er getið er hluti lóðarréttindanna, þ.e. 6.000 fm. lóðarhluti á norðanverðri lóðinni, talinn vera í eigu ríkissjóðs. Ráðgert er, að óbreyttu, að í fjáraukalögum fyrir árið 2015 fáist heimild til að selja þann hluta lóðarréttindanna sem er ekki í eigu RÚV og á því verði sem ræðst af söluferli þessu. Fáist ekki slík lagaheimild í fjáraukalögum ársins 2015 skal samningurinn takmarkast við þau lóðarréttindi sem tilheyra RÚV ...“
Við þetta vakna ýmsar spurningar; hvort eðlilegt sé að selja byggingarétt sem ekki er fyrir hendi, en lóðin er skilgreind sem viðskipta- og þjónustulóð? Er eðlilegt að selja byggingarétt áður en frá slíku hefur verið gengið í aðalskipulagi? Og, er eðlilegt að málið sé ekki komið á borð formanns fjárlaganefndar? Vigdís segist hafa verið að frétta af þessu núna og hún furðar sig á þessu verklagi.
Rekstrarvandinn talinn léttvægur
„Á sínum tíma fengu þeir lóð og svo húsið. Og samið var um lífeyrisskuldbindingar á nákvæmlega þeim grunni,“ segir formaður fjárlagnefndar. Og heldur áfram: „En, nú ætla þeir að selja án þess að greiða upp þær skuldir. Það er þá búið að víkja af leið, rof í það ferli sem sett var af stað þegar RÚV var ohf-að; það er að hús og lóð myndi ganga uppí lífeyrisskuldbindingar. Allt var þetta á þeim grunni og allir meðvitaðir um hvað þetta þýddi. En, svo hafa þeir verið að safna skuldum, greiða ekki af lífeyrisskuldbindingum og ætlast til þess að skattgreiðendur komi með aukið fjármagn inn í ohf-ið.“
Vigdís segir nú komin fram sú krafa frá forsvarsmönnum RÚV ohf að útvarpsgjaldið lækki ekki á næsta ári. „Sem þeir þó hafa vitað í tvö ár að stæði til, samkvæmt lögum. Og þeir hafa ekkert trimmað niður reksturinn heldur taka mjög léttvægt á rekstrarvandanum og fara svo fram á að skattgreiðendur leggi enn frekara fjármagn til rekstursins, en eru þó að fá hæsta framlag í sögu sinni samkvæmt fjárlögum 2015. Þar sem við erum að skila öllu útvarpsgjaldinu til RÚV og skerðum það ekki eins og gert var í tíð síðustu ríkisstjórnar.“
RÚV eignaumsýslufyrirtæki ríkiseigna
En, nú er vísað til fjáraukalaga ársins 2015, þá varðandi fyrirvara og þú ert formaður fjárlagnefndar. Ættir þú ekki að vera upplýst og meðvituð um málið?
„Jú, raunverulega. Þess vegna er mikilvægt að fá að vita hvort fjármálaráðherra sé meðvitaður um þetta? Ekki er hægt að panta eitthvað svona út í loftið inní fjáraukalög. Ég vissi ekki af þessu fyrr en nú, að þetta væri með þessum hætti. Þetta er afar einkennilegt að RÚV sé orðið eignaumsýslufyrirtæki ríkiseigna. Það nær ekki nokkurri átt. Það verður fróðlegt að fylgjast með þessu máli. Þetta er fullkomið valdaframsal ef fjármálaráðuneytið hefur falið RÚV að fara fram með þessum hætti, og þar með jafnmikil valdbeiting að fara inná valdsvið fjármálaráðuneytisins,“ segir Vigdís.