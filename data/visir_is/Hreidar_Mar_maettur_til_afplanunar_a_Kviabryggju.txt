Hreiðar Már mættur til afplánunar á Kvíabryggju

Fyrrverandi forstjóri Kaupþings var niðurdreginn að sjá þegar hann mætti nú fyrir stundu á Kvíabryggju.

Hreiðar Már Sigurðsson, fyrrverandi forstjóri Kaupþings, hóf afplánun í hegningarhúsinu við Skólavörðustíg en er nú kominn á Kvíabryggju þar sem hann mun sitja af sér dóm sinn. Hæstiréttur kvað upp dóm í Al-Thani málinu í febrúar og var þá fimm og hálfs árs fangelsisdómur yfir Hreiðari Má staðfestur.
Orðrómur um mismunun
Nokkur umræða hefur verið um það hvort sanngjarnt sé, þá gagnvart öðrum föngum, að þeir yfirmenn hjá Kaupþingi sem dæmdir voru vegna aðildar sinnar að Al-Thani-málinu fari beint í Kvíabryggju sem flokkast sem opið fangelsi, þá í ljósi þungra dóma, en hingað til hefur verið miðað við tveggja ára fangelsisdóm í því sambandi. Samkvæmt heimildum Vísis hefur þeim sem hlutu dóm í því máli verið tjáð að þeir muni að öllu óbreyttu ekki þurfa að sitja af sér nema helming dóma sinna. Þá er sá orðrómur innan veggja fangelsins, að Hreiðar Már hafi ekki þurft að umgangast aðra fanga í Hegningarhúsinu meðan á dvöl hans þar stóð, heldur hafi hann verið hafður í sérstöku einangrunarherbergi.
Föngum finnst sem sagt nokkurrar mismununar gæta og meðhöndlun á þeim bankamönnum með öðrum hætti en aðrir fangar eiga að venjast. Samkvæmt heimildum Vísis mun það vera altalað innan veggja fangelsismúra. Vísir fjallaði ítarlega um málið þá og þvertekur fangelsismálastjóri, Páll Winkel, fyrir að þeir fái sérmeðferð.
Niðurdreginn við mætingu
Hreiðar Már mun hafa verið niðurdreginn þegar hann mætti nú áðan á Kvíabryggju, og ætti það ekki að þurfa að koma á óvart, nú þegar langur tími í fangelsi blasir við. Hreiðar Már mun þó hitta fyrir á Kvíabryggju félaga sinn úr bankakerfinu, Ólaf Ólafsson sem kenndur hefur verið við Samskip. Ólafur hefur nú verið í um hálfan mánuð á Kvíabryggju þar sem eru 23 fangar. Ekki hefur komið til neinna árekstra en eins og það hefur verið orðað í eyru blaðamanns Vísis; hann er ekkert einn af strákunum. Bara úrið sem hann ber, og hann á úr fyrir hvern dag vikunnar, er meira virði heldur en samanlagðar eignir allra hinna fangana. Það breytist nú þegar Hreiðar Már er mættur.
Að bankamenn komið að menntun fanga
Í grein sem birtist á vef Afstöðu, sem ritstjórnarfulltrúi Afstöðu ritar og heitir Tannhjól samfélagsins, er fjallað um mikilvægi þess að þeir sem sitja inni mæti aftur til leiks þegar út er komið sem betri menn, og nýtir samfélagsþegnar. Fangar á Kvíabryggju sjá jafnvel fyrir sér að þar geti Ólafur og Hreiðar Már komi að málum. Menn hljóta að taka því fagnandi að fá gáfumenni inn í fangelsin til að taka þátt, segir einn heimildarmanna Vísis, og mun Ólafur ekki tekið slíkum umleitunum fjarri. Enn hefur þó ekki reynt á neitt slíkt. Víst er að stærðfræði-, viðskipta- og hagfræðiþekking þeirra er ómæld. Fangar á Kvíabryggju, sem og á Akureyri, þurfa að greiða fyrir sitt nám sjálfir og borga fyrir milli 35 til 75 þúsund krónur. Allt er þetta í fjarnámi og njóta fangar engrar leiðsagnar, þessu vildu þeir sem sjá fyrir sér umbætur í fangelsismálum gjarnan fá breytt.