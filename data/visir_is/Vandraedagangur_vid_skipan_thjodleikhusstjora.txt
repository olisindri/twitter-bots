Vandræðagangur við skipan þjóðleikhússtjóra

Margir innan leikhúsheimsins furða sig á því hvernig á því stendur að ekki er búið að skipa í stöðu þjóðleikhússtjóra en umsóknarfrestur rann út 1. september.

Þeir sem fylgjast með menningarmálum eru margir orðnir ákaflega langeygir eftir því að til tíðinda dragi; að skipaður verði Þjóðleikhússtjóri. Þannig spyr Selma Björns leikstjóri á Facebook nýverið hvenær í ósköpunum menntamálaráðherra ætli „eiginlega að tilkynna nýjan Þjóðleikhússtjóra? Er þetta ekki orðið vandræðalegt og virðingalaust gagnvart umsækjendum? Jah, maður spyr sig.“ Fjölmargir þekktir úr leikhúsgeiranum eru til að taka undir með Selmu, auk Katrínar Jakobsdóttur, fyrrverandi menntamálaráðherra.
Staðan var auglýst til umsóknar 1. júní síðastliðinn. Umsóknarfrestur um embætti þjóðleikhússtjóra rann út 1. september 2014 en mennta- og menningarmálaráðuneytinu bárust umsóknir frá þremur konum og sjö körlum. Búist hafði verið við því að niðurstaðan lægi fyrir hver tekur við stjórn leikhússins um áramót þegar Tinna Gunnlaugsdóttir lætur af störfum. Vísir hefur undanfarna daga haft ítrekað samband við menntamálaráðuneytið til að grennslast fyrir um málið og fengið þau svör ítrekað að svars sé að vænta innan skamms en ekki hefur enn dregið til tíðinda. Ingimundur Sigfússon, formaður Þjóðleikhúsráðs, tjáði Vísi í gær að ráðið hafi gefið umsögn og það sé í höndum ráðuneytisins. „Ég veit ekkert enda málið ekki í mínum höndum.“
Samkvæmt heimildum Vísis hefur val Illuga Gunnarssonar menntamálaráðherra einkum verið milli þeirra Ragnheiðar Skúladóttur og Ara Matthíassonar, framkvæmdastjóra Þjóðleikhússins, og er þá litið til menntunar þeirra og reynslu. Ari er lærður leikari og er með bæði MSc í hagfræði og MBA, auk náms í bókmenntafræði. Ragnheiður er með mastergráðu í leikhúsfræðum, hún var deildarstjóri leiklistadeildar Listaháskólans og hefur undanfarið verið leikhússtjóri á Akureyri. Bæði voru þau kölluð til viðtals hjá ráðherra fyrir þremur vikum. Þá var búið var að þrengja hóp umsækjenda en þau hin sem helst komu til álita voru þau Marta Nordal og Rúnar Guðbrandsson. Aðrir umsækjendur um stöðuna voru Halldór Einarsson Laxness, Hávar Sigurjónsson, Hilmar Jónsson, Melkorka Tekla Ólafsdóttir, Reynir Freyr Reynisson og Trausti Ólafsson.
Þá hefur Vísir heyrt kenningar þess efnis að hugsanlegt sé að kominn sé kandídat inn í myndina sem ekki var meðal upphaflegra umsækjenda. Þá myndi menntamálaráðherra gefa það út að staðan verði auglýst á ný, en víst er að ekki er mikill tími til stefnu, reynist fótur fyrir þessu.
Þetta eru ekki einu vandræðin sem tengst hafa Þjóðleikhúsinu en nýverið kom upp sérkennileg staða varðandi samningamál Tinnu leikhússtjóra, en hún er nú að æfa í Sjálfstæðu fólki - hetjusögu, sem verður jólasýning Þjóðleikhússins. Tinna hefur gegnt stöðu leikhússtjóra frá árinu 2004 eða í tíu ár. Miðað er við að mennta- og menningarmálaráðherra skipi í stöðuna til fimm ára, frá 1. janúar 2015. Grunnlaun leikhússtjóra samkvæmt taxta eru 659.654 krónur.
Uppfært: 11:18
Samkvæmt upplýsingum úr ráðuneytinu er enginn flugufótur fyrir því að um annan kandídat sé að ræða utan þeirra sem sóttu um stöðuna. Málið er í ferli.