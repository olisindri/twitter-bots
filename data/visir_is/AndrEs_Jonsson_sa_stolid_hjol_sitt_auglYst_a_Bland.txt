Andrés Jónsson sá stolið hjól sitt auglýst á Bland

Almannatengillinn mælti sér mót við þjófinn, ekki til að borga fyrir sitt eigið hjól, heldur til að sækja það.

Andrés Jónsson almannatengill rak upp stór augu þegar hann sá hjól, sama hjól og hafði verið stolið frá honum, auglýst á Bland-vefnum þar sem höndlað er með ýmsan varning.
Þetta var fyrir rétt rúmri viku og skrifaði Andrés í kjölfarið athyglisverð skilaboð til vina sinna á hinum galopna og opinbera vettvangi Twitter: „ég var að senda þjófnum sem stal fína hjólinu mínu skilaboð á Bland. Sá veit ekki að ég er á leiðinni að sækja það en ekki kaupa það.“ Síðan setur Andrés myllumerki og „frh“ – sem gefur lesendum hans tilefni til að ætla að málinu sé ekki lokið. Samkvæmt heimildum Vísis stóð til að Andrés og þjófurinn myndu hittast á laugardaginn síðasta.
Þetta vakti að vonum verulega athygli á Twitter og Vísir hafði samband við Andrés sem ekki vildi tjá sig um málið þá, þó hann hafi greint undan og ofan af því á opinberum vettvangi, því hann vildi ekki styggja þjófinn. Þó hann hafi hætt á að viðkomandi þjófur/sölumaður hafi ekki aðgang að Twitter. Andrés taldi ekki rétt að fjölmiðlar fjölluðu um málið; í sjálfu sér ekki hægt annað en taka tillit til þess – ekki vert að skaða þjófaveiðarnar með ótímabærum fréttaflutningi.
Vinir Andrésar á Twitter leggja til ráðleggingar og áskoranir, um að höfð verði til taks falin myndavél. Fjörlegar umræður spunnust og Andrés lofar því að atburðir verði með þeim hætti að þeir verði í frásögur færandi. Vísir bauðst til þess að leggja til ljósmyndara sem væri með í för en Andrés taldi það af og frá. 
Síðan hefur ekkert spurst. Hvað gerðist?Þeirri spurningu verður ekki svarað í bráð því þegar loks náðist í Andrés nú fyrir stundu vegna málsins, til að fá frekari botn í það og lyktir: Hvort samkomulag, sættir, hafi tekist með Andrési og ránsmanninum, afþakkaði hann að tjá sig frekar.