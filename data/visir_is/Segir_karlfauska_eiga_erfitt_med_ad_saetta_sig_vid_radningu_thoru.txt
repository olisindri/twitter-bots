Segir karlfauska eiga erfitt með að sætta sig við ráðningu Þóru

Gunnar Smári Egilsson telur litlu breyta þó Ólafur Ragnar Grímsson hefði aldrei fæðst, hann hafi svo litið að gefa þjóð sinni.

Gunnar Smári Egilsson ritstjóri Fréttatímans tekur upp hanskann fyrir Þóru Tómasdóttur, samritstjóra sinn í Facebook-færslu nú í morgunsárið. Þóra hefur mátt sæta gagnrýni manna á borð við Hannes Hólmstein Gissurarson og Andrésar Magnússonar og er meðal annars sökuð um aldursfordóma vegna orða sinna um Ólaf Ragnar Grímsson forseta í sjónvarpsþætti Björns Inga Hrafnssonar á Stöð 2 – Eyjunni; að Ísland þyrfti ekki forseta á áttræðisaldri til að leiða sig í gegnum skrýtna tíma. Lýðræðið væri svarið. Eyjan gerir sér mat úr þessari gagnrýni á orð Þóru og við þá umfjöllun tengir Gunnar Smári.
Reynt að banka unga konu niður
Gunnar Smári gefur lítið fyrir þessa gagnrýni og telur þessi orð sprottin af þeim rótum að þeir eigi erfitt með að sætta sig við að ung kona hafi verið ráðin á ritstjórastól.
„Þótt tímarnir séu blessunarlega að breytast þá lifir enn í fornum glæðum sem eiga erfitt með sætta sig við breytingarnar. Þannig eiga margir karlfauskar erfitt með að sætta sig við að ung kona sé ráðinn ritstjóri á fjölmiðil og reyna að banka hana niður og siða hana til um leið og það fréttist,“ skrifar Gunnar Smári á Facebooksíðu sína og bætir við: 
„Þegar minn ágæti tilvonandi meðritstjóri, Þóra Tómasdóttir, benti á það í spjallþætti (sem annars enginn hlustar á) hversu fáránleg hugmynd það væri að þjóðin kæmist ekki í gegnum óvissutíma án leiðsagnar og verndar eins manns á áttræðisaldri ruku karlarnir upp, köstuðu yfir sig ösku af hneykslan og héldu því fram að ritstjórinn tilvonandi væri að níðast á varnarlausum manni í undirsettri stöðu í mannfélaginu.“
Að neðan má sjá umræddan þátt Eyjunnar þar sem Kolbrún Bergþórsdóttir og Þóra Tómasdóttir ræddu stöðu forsetans.
Forsetinn gerir út á ótta sem hann elur á sjálfur
Gunnar Smári beinir næst spjótum sínum að forsetanum sjálfum: „Auðvitað er það fullkomin þvæla að Íslendingar þurfi á leiðsögn Ólafs Ragnars að halda í gegnum óvissuna sem framtíðin geymir. Í raun myndi það litlu breyta fyrir þjóðina þótt Ólafur Ragnar hefði aldrei fæðst. Ólafur Ragnar hefur svo lítið að gefa þjóð sinni að eina von hans til að hanga í starfi er að planta ugg í hræddar sálir og bjóða þeim síðan vernd gegn óttanum sem hann hefur sjálfur magnað upp. Það er svo aukaatriði að Ólafur Ragnar er á áttræðisaldri en hins vegar fullkomlega eðlilegt að benda á það í samhengi við það hlutverk hann Ólafur Ragnar ætlar sér sem einu vörn þjóðarinnar; eini skarpi hugur lýðveldisins og eini óbeygði vilji landsins. Hann er að sækja um starf til næstu fjögurra ára en er kominn á þann aldur að óheimilt væri að ráða hann til annarra starfa á vegum ríkisins.“
Framboð Ólafs Ragnars hálfgert svindl
Gunnar Smári má heita sérfróður um Ólaf Ragnar Grímsson en fljótlega eftir að hann tók við embætti árið 1996 skrifaði hann Bessastaðabækurnar, grínbók um Ólaf Ragnar á Bessastöðum. Gunnar Smári lýkur svo pistli sínum á því að undirstrika orða samritstjóra síns:
„Þóra var því ekki að vísa til einkanlegra fordóma heldur almennra og viðurkenndra sanninda í samfélaginu sem markað hafa lög og reglur þess. Þar sem framboð Ólafs Ragnars gengur á svig við þessar meginreglur er sjálfsagt að benda á þessi sannindi í samhengi við þá heimskulegu óttahugmynd að þjóðin hafi þörf fyrir einn sterkan leiðtoga á óvissutímum.