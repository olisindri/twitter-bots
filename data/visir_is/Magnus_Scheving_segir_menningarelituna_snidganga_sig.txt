Magnús Scheving segir menningarelítuna sniðganga sig

Latibær aldrei notið sannmælis meðal þeirra sem ráða ríkjum innan íslenska menningargeirans, að mati Magnúsar Scheving.

Magnús Scheving segir íslensku „elítuna“ alltaf hafa liðið niður á Latabæ.
Magnús, sem er höfundur Latabæjar og potturinn og pannan í gerð samnefndra sjónvarpsþátta, var tilnefndur til bandarísku Emmy-verðlaunanna í gær og hann var í viðtali við Morgunútvarp Rásar 2 nú í morgun. Þar lét hann þessi orð falla, að Latibær hafi aldrei notið sannmælis á Íslandi, og menningarelítan hafi alltaf litið niður á hann; sjónvarpsþættina og leikritin.
Til marks um þetta bendir Magnús á, og getur nú trútt um talað, að Latabæjar-þáttaröðin hafi notið mikillar virðingar erlendis og verið tilefnd til ýmissa verðlauna, svo sem Emmy og BAFTA, en hér heima hafi hún ekki komið til álita, ekki fengið svo mikið sem eina Eddu.
Spurður kunni Magnús enga einhlíta skýringu á þessu, hvers vegna íslenska elítan hafi alltaf litið niður á Latabæ. Hugsanlegt væri að fólk sem komið hafi að gerð þáttanna hafi þótt hún of flókin, en svo ekki viljað kannast við það vegna þess að um barnaefni var að ræða.