Bara miðaldra og eldri karlar við opnun laxveiðiáa

Bubbi Morthens segir enga nýliðun í laxveiði, þeir sem opna laxveiðiárnar séu eingöngu eldri karlar.

Bubbi Morthens tónlistarmaður, sem meðal annars er þekktur fyrir stangveiðiástríðu sína, er ómyrkur í máli á Facebooksíðu sinni nú í morgunsárið.
„Sé myndir af opnun laxveiðiánna okkar og við erum allir miðaldra og gamlir kallar að opna þær. Yfir 96 prósent,“ skrifar Bubbi. Því miður, bætir hann við, þetta er sorglegt! Svo bætir hann broskalli við til að ydda oddinn af gagnrýni sinni, enda snýr hún að einhverju leyti að honum sjálfum, en hann og Bó Halldórsson voru fengnir til að opna Norðurá á dögunum, sem frægt er.
Bubbi segir að þó konur sumar hverjar hafi sótt fram í veiðinni þá sé þetta karlastand við opnanir laxveiðiáa þess eðlis að þeim fari hratt fækkandi á ný. „Það er engin nýliðun í laxveiðinni,“ segir Bubbi.